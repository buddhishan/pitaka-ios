<div class="chapter ct_vagga" node-id="48270">
    <span class="chapter ct_vagga">18. සිද්ධත්ථබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> ධම්මදස්සිස්ස 
                <pb ed="P" n="0.0047"/> අපරෙන, සිද්ධත්ථො නාම නායකො;
            </div>
            <div class="gathalast">නිහනිත්වා තමං සබ්බං, සූරියො අබ්භුග්ගතො යථා.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සොපි පත්වාන සම්බොධිං, සන්තාරෙන්තො සදෙවකං;</div>
            <div class="gathalast">අභිවස්සි ධම්මමෙඝෙන, නිබ්බාපෙන්තො සදෙවකං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාපි අතුලතෙජස්ස, අහෙසුං අභිසමයා තයො;</div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> පුනාපරං භීමරථෙ 
                <span class="note">(හිමරට්ඨෙ (ක.))</span>, යදා ආහනි දුන්දුභිං;
            </div>
            <div class="gathalast">තදා නවුතිකොටීනං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> යදා බුද්ධො ධම්මං දෙසෙසි, වෙභාරෙ සො පුරුත්තමෙ;</div>
            <div class="gathalast">තදා නවුතිකොටීනං, තතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා තයො ආසුං, තස්මිම්පි ද්විපදුත්තමෙ;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> කොටිසතානං 
                <pb ed="T" n="2.0504"/>
                <pb ed="M" n="2.0358"/> නවුතීනං 
                <span class="note">(නවුතියා (ස්‍යා. කං.))</span>, අසීතියාපි ච කොටිනං;
            </div>
            <div class="gathalast">එතෙ ආසුං තයො ඨානා, විමලානං සමාගමෙ.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අහං 
                <pb ed="V" n="2.0343"/> තෙන සමයෙන, මඞ්ගලො නාම තාපසො;
            </div>
            <div class="gathalast">උග්ගතෙජො දුප්පසහො, අභිඤ්ඤාබලසමාහිතො.</div>
        </div>
        <div class="paragraph" para="9">
            <span class="paranum">9</span>
            <div class="gatha"> ජම්බුතො ඵලමානෙත්වා 
                <span class="note">(ඵලමාහත්වා (සී. ස්‍යා.))</span> සිද්ධත්ථස්ස අදාසහං;
            </div>
            <div class="gathalast">පටිග්ගහෙත්වා සම්බුද්ධො, ඉදං වචනමබ්‍රවි.</div>
        </div>
        <div class="paragraph" para="10">
            <span class="paranum">10</span>
            <div class="gatha"> ‘‘පස්සථ ඉමං තාපසං, ජටිලං උග්ගතාපනං;</div>
            <div class="gathalast">චතුන්නවුතිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="11">
            <span class="paranum">11</span>
            <div class="gatha"> ‘‘පධානං පදහිත්වාන...පෙ.... 
                <pb ed="T" n="2.0505"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="12">
            <span class="paranum">12</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="13">
            <span class="paranum">13</span>
            <div class="gatha"> වෙභාරං නාම නගරං, උදෙනො නාම ඛත්තියො;</div>
            <div class="gathalast">සුඵස්සා නාම ජනිකා, සිද්ධත්ථස්ස මහෙසිනො.</div>
        </div>
        <div class="paragraph" para="14">
            <span class="paranum">14</span>
            <div class="gatha"> දසවස්සසහස්සානි 
                <pb ed="T" n="2.0506"/>, අගාරං අජ්ඣ සො වසි;
            </div>
            <div class="gathalast">කොකාසුප්පලකොකනදා, තයො පාසාදමුත්තමා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> තිසොළසසහස්සානි, නාරියො සමලඞ්කතා;</div>
            <div class="gathalast">සොමනස්සා නාම සා නාරී, අනුපමො නාම අත්‍රජො.</div>
        </div>
        <div class="paragraph" para="16">
            <span class="paranum">16</span>
            <div class="gatha"> නිමිත්තෙ චතුරො දිස්වා, සිවිකායාභිනික්ඛමි;</div>
            <div class="gathalast">අනූනදසමාසානි, පධානං පදහී ජිනො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> බ්‍රහ්මුනා යාචිතො සන්තො, සිද්ධත්ථො ලොකනායකො;</div>
            <div class="gathalast">වත්ති 
                <pb ed="P" n="0.0048"/> චක්කං මහාවීරො, මිගදායෙ නරුත්තමො.
            </div>
        </div>
        <div class="paragraph" para="18">
            <span class="paranum">18</span>
            <div class="gatha"> සම්බලො ච සුමිත්තො ච, අහෙසුං අග්ගසාවකා;</div>
            <div class="gathalast">රෙවතො නාමුපට්ඨාකො, සිද්ධත්ථස්ස මහෙසිනො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> සීවලා ච සුරාමා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, කණිකාරොති වුච්චති.</div>
        </div>
        <div class="paragraph" para="20">
            <span class="paranum">20</span>
            <div class="gatha"> සුප්පියො ච සමුද්දො ච, අහෙසුං අග්ගුපට්ඨකා;</div>
            <div class="gathalast">රම්මා චෙව සුරම්මා ච, අහෙසුං අග්ගුපට්ඨිකා.</div>
        </div>
        <div class="paragraph" para="21">
            <span class="paranum">21</span>
            <div class="gatha"> සො 
                <pb ed="M" n="2.0359"/> බුද්ධො සට්ඨිරතනං, අහොසි නභමුග්ගතො;
            </div>
            <div class="gathalast">කඤ්චනග්ඝියසඞ්කාසො, දසසහස්සී විරොචති.</div>
        </div>
        <div class="paragraph" para="22">
            <span class="paranum">22</span>
            <div class="gatha"> සොපි බුද්ධො අසමසමො, අතුලො අප්පටිපුග්ගලො;</div>
            <div class="gathalast">වස්සසතසහස්සානි, ලොකෙ අට්ඨාසි චක්ඛුමා.</div>
        </div>
        <div class="paragraph" para="23">
            <span class="paranum">23</span>
            <div class="gatha"> විපුලං 
                <pb ed="V" n="2.0344"/> පභං දස්සයිත්වා, පුප්ඵාපෙත්වාන සාවකෙ;
            </div>
            <div class="gathalast">විලාසෙත්වා සමාපත්‍යා, නිබ්බුතො සො සසාවකො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> සිද්ධත්ථො 
                <pb ed="T" n="2.0507"/> මුනිවරො බුද්ධො, අනොමාරාමම්හි නිබ්බුතො;
            </div>
            <div class="gathalast">තත්ථෙවස්ස ථූපවරො, චතුයොජනමුග්ගතොති.</div>
        </div>
    </div>
    <div class="centre ct_vagga ending">සිද්ධත්ථස්ස භගවතො වංසො සොළසමො.</div>
</div>