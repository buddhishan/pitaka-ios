<div class="chapter ct_vagga" node-id="48220">
    <span class="chapter ct_vagga">13. සුමෙධබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> පදුමුත්තරස්ස 
                <pb ed="T" n="2.0481"/>
                <pb ed="M" n="2.0346"/>
                <pb ed="P" n="0.0037"/> අපරෙන, සුමෙධො නාම නායකො;
            </div>
            <div class="gathalast">දුරාසදො උග්ගතෙජො, සබ්බලොකුත්තමො මුනි.</div>
        </div>
        <div class="paragraph" para="2">
            <span class="paranum">2</span>
            <div class="gatha"> පසන්නනෙත්තො සුමුඛො, බ්‍රහා උජු පතාපවා;</div>
            <div class="gathalast">හිතෙසී සබ්බසත්තානං, බහූ මොචෙසි බන්ධනා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> යදා බුද්ධො පාපුණිත්වා, කෙවලං බොධිමුත්තමං;</div>
            <div class="gathalast">සුදස්සනම්හි නගරෙ, ධම්මචක්කං පවත්තයි.</div>
        </div>
        <div class="paragraph" para="4">
            <span class="paranum">4</span>
            <div class="gatha"> තස්සාපි අභිසමයා තීණි, අහෙසුං ධම්මදෙසනෙ;</div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> පුනාපරං කුම්භකණ්ණං, යක්ඛං සො දමයී ජිනො;</div>
            <div class="gathalast">නවුතිකොටිසහස්සානං, දුතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> පුනාපරං අමිතයසො, චතුසච්චං පකාසයි;</div>
            <div class="gathalast">අසීතිකොටිසහස්සානං, තතියාභිසමයො අහු.</div>
        </div>
        <div class="paragraph" para="7">
            <span class="paranum">7</span>
            <div class="gatha"> සන්නිපාතා තයො ආසුං, සුමෙධස්ස මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> සුදස්සනං 
                <pb ed="V" n="2.0332"/> නාම නගරං, උපගඤ්ඡි ජිනො යදා;
            </div>
            <div class="gathalast">තදා ඛීණාසවා භික්ඛූ, සමිංසු සතකොටියො.</div>
        </div>
        <div class="paragraph" para="9">
            <span class="paranum">9</span>
            <div class="gatha"> පුනාපරං දෙවකූටෙ, භික්ඛූනං කථිනත්ථතෙ;</div>
            <div class="gathalast">තදා නවුතිකොටීනං, දුතියො ආසි සමාගමො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> පුනාපරං 
                <pb ed="T" n="2.0482"/> දසබලො, යදා චරති චාරිකං;
            </div>
            <div class="gathalast">තදා අසීතිකොටීනං, තතියො ආසි සමාගමො.</div>
        </div>
        <div class="paragraph" para="11">
            <span class="paranum">11</span>
            <div class="gatha"> අහං තෙන සමයෙන, උත්තරො නාම මාණවො;</div>
            <div class="gathalast">අසීතිකොටියො මය්හං, ඝරෙ සන්නිචිතං ධනං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> කෙවලං සබ්බං දත්වාන, සසඞ්ඝෙ ලොකනායකෙ;</div>
            <div class="gathalast">සරණං තස්සුපගඤ්ඡිං, පබ්බජ්ජඤ්චාභිරොචයිං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> සොපි මං බුද්ධො බ්‍යාකාසි, කරොන්තො අනුමොදනං;</div>
            <div class="gathalast">‘‘තිංසකප්පසහස්සම්හි, අයං බුද්ධො භවිස්සති.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ‘‘පධානං 
                <pb ed="M" n="2.0347"/> පදහිත්වාන...පෙ.... 
                <pb ed="T" n="2.0483"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="15">
            <span class="paranum">15</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> සුත්තන්තං විනයඤ්චාපි, නවඞ්ගං සත්ථුසාසනං;</div>
            <div class="gathalast">සබ්බං පරියාපුණිත්වාන, සොභයිං ජිනසාසනං.</div>
        </div>
        <div class="paragraph" para="17">
            <span class="paranum">17</span>
            <div class="gatha"> තත්ථප්පමත්තො 
                <pb ed="T" n="2.0484"/>
                <pb ed="P" n="0.0038"/> විහරන්තො, නිසජ්ජට්ඨානචඞ්කමෙ;
            </div>
            <div class="gathalast">අභිඤ්ඤාසු පාරමිං ගන්ත්වා, බ්‍රහ්මලොකමගඤ්ඡහං.</div>
        </div>
        <div class="paragraph" para="18">
            <span class="paranum">18</span>
            <div class="gatha"> සුදස්සනං නාම නගරං, සුදත්තො නාම ඛත්තියො;</div>
            <div class="gathalast">සුදත්තා නාම ජනිකා, සුමෙධස්ස මහෙසිනො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> නවවස්සසහස්සානි, අගාරං අජ්ඣ සො වසි;</div>
            <div class="gathalast">සුචන්දකඤ්චනසිරිවඩ්ඪා, තයො පාසාදමුත්තමා.</div>
        </div>
        <div class="paragraph" para="20">
            <span class="paranum">20</span>
            <div class="gatha"> තිසොළසසහස්සානි, නාරියො සමලඞ්කතා;</div>
            <div class="gathalast">සුමනා නාම සා නාරී, පුනබ්බසු නාම අත්‍රජො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නිමිත්තෙ චතුරො දිස්වා, හත්ථියානෙන නික්ඛමි;</div>
            <div class="gathalast">අනූනකං අඩ්ඪමාසං, පධානං පදහී ජිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> බ්‍රහ්මුනා යාචිතො සන්තො, සුමෙධො ලොකනායකො;</div>
            <div class="gathalast">වත්ති චක්කං මහාවීරො, සුදස්සනුය්‍යානමුත්තමෙ.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සරණො 
                <pb ed="V" n="2.0333"/> සබ්බකාමො ච, අහෙසුං අග්ගසාවකා;
            </div>
            <div class="gathalast">සාගරො නාමුපට්ඨාකො, සුමෙධස්ස මහෙසිනො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> රාමා චෙව සුරාමා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, මහානීපොති වුච්චති.</div>
        </div>
        <div class="paragraph" para="25">
            <span class="paranum">25</span>
            <div class="gatha"> උරුවෙලා යසවා ච, අහෙසුං අග්ගුපට්ඨකා;</div>
            <div class="gathalast">යසොධරා සිරිමා ච 
                <span class="note">(යසා නාම සිරිමා ච (ස්‍යා. කං.))</span>, අහෙසුං අග්ගුපට්ඨිකා.
            </div>
        </div>
        <div class="paragraph" para="26">
            <span class="paranum">26</span>
            <div class="gatha"> අට්ඨාසීතිරතනානි, අච්චුග්ගතො මහාමුනි;</div>
            <div class="gathalast">ඔභාසෙති දිසා සබ්බා, චන්දො තාරගණෙ යථා.</div>
        </div>
        <div class="paragraph" para="27">
            <span class="paranum">27</span>
            <div class="gatha"> චක්කවත්තිමණී 
                <pb ed="T" n="2.0485"/> නාම, යථා තපති යොජනං;
            </div>
            <div class="gathalast">තථෙව තස්ස රතනං, සමන්තා ඵරති යොජනං.</div>
        </div>
        <div class="paragraph" para="28">
            <span class="paranum">28</span>
            <div class="gatha"> නවුතිවස්සසහස්සානි 
                <pb ed="M" n="2.0348"/>, ආයු විජ්ජති තාවදෙ;
            </div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="29">
            <span class="paranum">29</span>
            <div class="gatha"> තෙවිජ්ජඡළභිඤ්ඤෙහි, බලප්පත්තෙහි තාදිහි;</div>
            <div class="gathalast">සමාකුලමිදං ආසි, අරහන්තෙහි සාධුහි.</div>
        </div>
        <div class="paragraph" para="30">
            <span class="paranum">30</span>
            <div class="gatha"> තෙපි සබ්බෙ අමිතයසා, විප්පමුත්තා නිරූපධී;</div>
            <div class="gathalast">ඤාණාලොකං දස්සයිත්වා, නිබ්බුතා තෙ මහායසා.</div>
        </div>
        <div class="paragraph" para="31">
            <span class="paranum">31</span>
            <div class="gatha"> සුමෙධො ජිනවරො බුද්ධො, මෙධාරාමම්හි නිබ්බුතො;</div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">සුමෙධස්ස භගවතො වංසො එකාදසමො.</div>
</div>