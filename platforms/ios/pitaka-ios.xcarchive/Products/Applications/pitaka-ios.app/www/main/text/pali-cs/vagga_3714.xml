<div class="chapter ct_vagga" node-id="37140">
    <span class="chapter ct_vagga">5. මඞ්ගලසුත්තං</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="bodytext"> එවං 
                <pb ed="V" n="0.0004"/> මෙ සුතං - එකං සමයං භගවා සාවත්ථියං විහරති ජෙතවනෙ අනාථපිණ්ඩිකස්ස ආරාමෙ. අථ ඛො අඤ්ඤතරා දෙවතා අභික්කන්තාය රත්තියා අභික්කන්තවණ්ණා කෙවලකප්පං ජෙතවනං ඔභාසෙත්වා යෙන භගවා තෙනුපසඞ්කමි; උපසඞ්කමිත්වා භගවන්තං අභිවාදෙත්වා එකමන්තං අට්ඨාසි. එකමන්තං ඨිතා ඛො සා දෙවතා භගවන්තං ගාථාය අජ්ඣභාසි -
            </div>
        </div>
        <div class="paragraph" para="2">
            <span class="paranum">2</span>
            <div class="gatha"> ‘‘බහූ 
                <pb ed="P" n="0.0003"/> දෙවා මනුස්සා ච, මඞ්ගලානි අචින්තයුං;
            </div>
            <div class="gathalast">ආකඞ්ඛමානා සොත්ථානං, බ්‍රූහි මඞ්ගලමුත්තමං’’.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ‘‘අසෙවනා ච බාලානං, පණ්ඩිතානඤ්ච සෙවනා;</div>
            <div class="gathalast">පූජා ච පූජනෙය්‍යානං 
                <span class="note">(පූජනීයානං (සී. ස්‍යා. කං. පී.))</span>, එතං මඞ්ගලමුත්තමං.
            </div>
        </div>
        <div class="paragraph" para="4">
            <span class="paranum">4</span>
            <div class="gatha"> ‘‘පතිරූපදෙසවාසො 
                <pb ed="M" n="0.0004"/> ච, පුබ්බෙ ච කතපුඤ්ඤතා;
            </div>
            <div class="gathalast">අත්තසම්මාපණිධි 
                <pb ed="T" n="0.0004"/>
                <span class="note">(අත්ථසම්මාපණීධී (කත්ථචි))</span> ච, එතං මඞ්ගලමුත්තමං.
            </div>
        </div>
        <div class="paragraph" para="5">
            <span class="paranum">5</span>
            <div class="gatha"> ‘‘බාහුසච්චඤ්ච සිප්පඤ්ච, විනයො ච සුසික්ඛිතො;</div>
            <div class="gathalast">සුභාසිතා ච යා වාචා, එතං මඞ්ගලමුත්තමං.</div>
        </div>
        <div class="paragraph" para="6">
            <span class="paranum">6</span>
            <div class="gatha"> ‘‘මාතාපිතු උපට්ඨානං, පුත්තදාරස්ස සඞ්ගහො;</div>
            <div class="gathalast">අනාකුලා ච කම්මන්තා, එතං මඞ්ගලමුත්තමං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> ‘‘දානඤ්ච ධම්මචරියා ච, ඤාතකානඤ්ච සඞ්ගහො;</div>
            <div class="gathalast">අනවජ්ජානි කම්මානි, එතං මඞ්ගලමුත්තමං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> ‘‘ආරතී විරතී පාපා, මජ්ජපානා ච සංයමො;</div>
            <div class="gathalast">අප්පමාදො ච ධම්මෙසු, එතං මඞ්ගලමුත්තමං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> ‘‘ගාරවො 
                <pb ed="V" n="0.0005"/> ච නිවාතො ච, සන්තුට්ඨි ච කතඤ්ඤුතා;
            </div>
            <div class="gathalast">කාලෙන ධම්මස්සවනං 
                <span class="note">(ධම්මස්සාවණං (ක. සී.), ධම්මසවනං (ක. සී.))</span>, එතං මඞ්ගලමුත්තමං.
            </div>
        </div>
        <div class="paragraph" para="10">
            <span class="paranum">10</span>
            <div class="gatha"> ‘‘ඛන්තී ච සොවචස්සතා, සමණානඤ්ච දස්සනං;</div>
            <div class="gathalast">කාලෙන ධම්මසාකච්ඡා, එතං මඞ්ගලමුත්තමං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> ‘‘තපො ච බ්‍රහ්මචරියඤ්ච, අරියසච්චාන දස්සනං;</div>
            <div class="gathalast">නිබ්බානසච්ඡිකිරියා ච, එතං මඞ්ගලමුත්තමං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> ‘‘ඵුට්ඨස්ස ලොකධම්මෙහි, චිත්තං යස්ස න කම්පති;</div>
            <div class="gathalast">අසොකං විරජං ඛෙමං, එතං මඞ්ගලමුත්තමං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘එතාදිසානි කත්වාන, සබ්බත්ථමපරාජිතා;</div>
            <div class="gathalast">සබ්බත්ථ සොත්ථිං ගච්ඡන්ති, තං තෙසං මඞ්ගලමුත්තම’’න්ති.</div>
        </div>
    </div>
    <div class="centre ct_vagga ending">මඞ්ගලසුත්තං නිට්ඨිතං.</div>
</div>