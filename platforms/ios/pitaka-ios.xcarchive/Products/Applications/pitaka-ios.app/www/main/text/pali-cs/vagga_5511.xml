<div class="chapter ct_vagga" node-id="55110">
    <span class="chapter ct_vagga">2. උද්දෙසවාරො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="bodytext"> තත්ථ කතමෙ සොළස හාරා? දෙසනා විචයො යුත්ති පදට්ඨානො ලක්ඛණො චතුබ්‍යූහො ආවට්ටො විභත්ති පරිවත්තනො වෙවචනො පඤ්ඤත්ති 
                <pb ed="M" n="0.0002"/> ඔතරණො සොධනො අධිට්ඨානො පරික්ඛාරො සමාරොපනො ඉති.
            </div>
        </div>
        <div class="subhead ct_sutta" node-id="55111">
            <span class="subhead ct_sutta">තස්සානුගීති</span>
            <div class="subhead-contents">
                <div class="paragraph" para="">
                    <div class="gatha">දෙසනා 
                        <pb ed="P" n="0.0002"/> විචයො යුත්ති, පදට්ඨානො ච ලක්ඛණො;
                    </div>
                    <div class="gathalast">චතුබ්‍යූහො ච ආවට්ටො, විභත්ති පරිවත්තනො.</div>
                    <div class="gatha">වෙවචනො ච පඤ්ඤත්ති, ඔතරණො ච සොධනො;</div>
                    <div class="gathalast">අධිට්ඨානො පරික්ඛාරො, සමාරොපනො සොළසො 
                        <span class="note">(සොළස (සී.))</span>.
                    </div>
                    <div class="gatha">එතෙ සොළස හාරා, පකිත්තිතා අත්ථතො අසංකිණ්ණා;</div>
                    <div class="gathalast">එතෙසඤ්චෙව භවති, විත්ථාරතයා නයවිභත්තීති.</div>
                </div>
                <div class="paragraph" para="2">
                    <span class="paranum">2</span>
                    <div class="bodytext"> තත්ථ කතමෙ පඤ්ච නයා? නන්දියාවට්ටො තිපුක්ඛලො සීහවික්කීළිතො දිසාලොචනො අඞ්කුසො ඉති.</div>
                </div>
            </div>
        </div>
        <div class="subhead ct_sutta" node-id="55112">
            <span class="subhead ct_sutta">තස්සානුගීති</span>
            <div class="subhead-contents">
                <div class="paragraph" para="">
                    <div class="gatha">පඨමො නන්දියාවට්ටො, දුතියො ච තිපුක්ඛලො;</div>
                    <div class="gathalast">සීහවික්කීළිතො නාම, තතියො නයලඤ්ජකො 
                        <span class="note">(නයලඤ්ඡකො (සී.))</span>.
                    </div>
                    <div class="gatha">දිසාලොචනමාහංසු 
                        <pb ed="V" n="0.0003"/>, චතුත්ථං නයමුත්තමං;
                    </div>
                    <div class="gathalast">පඤ්චමො අඞ්කුසො නාම, සබ්බෙ පඤ්ච නයා ගතාති.</div>
                </div>
                <div class="paragraph" para="3">
                    <span class="paranum">3</span>
                    <div class="bodytext"> තත්ථ කතමානි අට්ඨාරස මූලපදානි? නව පදානි කුසලානි නව පදානි අකුසලානි. තත්ථ කතමානි නව පදානි අකුසලානි, තණ්හා අවිජ්ජා ලොභො දොසො මොහො සුභසඤ්ඤා සුඛසඤ්ඤා නිච්චසඤ්ඤා අත්තසඤ්ඤාති, ඉමානි නව පදානි අකුසලානි, යත්ථ සබ්බො අකුසලපක්ඛො සඞ්ගහං සමොසරණං ගච්ඡති.</div>
                    <div class="bodytext">තත්ථ කතමානි නව පදානි කුසලානි? සමථො විපස්සනා අලොභො අදොසො අමොහො අසුභසඤ්ඤා දුක්ඛසඤ්ඤා අනිච්චසඤ්ඤා අනත්තසඤ්ඤාති, ඉමානි නව පදානි කුසලානි, යත්ථ සබ්බො කුසලපක්ඛො සඞ්ගහං සමොසරණං ගච්ඡති.</div>
                </div>
            </div>
        </div>
        <div class="subhead ct_sutta" node-id="55113">
            <span class="subhead ct_sutta">තත්‍රිදං උද්දානං</span>
            <div class="subhead-contents">
                <div class="paragraph" para="">
                    <div class="gatha">තණ්හා 
                        <pb ed="M" n="0.0003"/> ච අවිජ්ජාපි ච, ලොභො දොසො තථෙව මොහො ච;
                    </div>
                    <div class="gathalast">චතුරො ච විපල්ලාසා, කිලෙසභූමී නව පදානි.</div>
                    <div class="gatha">සමථො 
                        <pb ed="P" n="0.0003"/> ච විපස්සනා ච, කුසලානි ච යානි තීණි මූලානි;
                    </div>
                    <div class="gathalast">චතුරො සතිපට්ඨානා, ඉන්ද්‍රියභූමී නව පදානි.</div>
                    <div class="gatha">නවහි ච පදෙහි කුසලා, නවහි ච යුජ්ජන්ති අකුසලපක්ඛා;</div>
                    <div class="gathalast">එතෙ ඛො මූලපදා, භවන්ති අට්ඨාරස පදානීති.</div>
                </div>
            </div>
        </div>
    </div>
    <div class="centre ct_vagga ending">උද්දෙසවාරො.</div>
</div>