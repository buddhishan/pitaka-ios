<div class="chapter ct_vagga" node-id="26250">
    <span class="chapter ct_vagga">16. එකධම්මපාළි</span>
    <div class="chapter-contents">
        <div class="subhead ct_vagga" node-id="26251">
            <span class="subhead ct_vagga">1. පඨමවග්ගො</span>
            <div class="subhead-contents">
                <div class="paragraph" para="296">
                    <span class="paranum">296</span>
                    <div class="bodytext"> ‘‘එකධම්මො 
                        <pb ed="V" n="1.0043"/>
                        <pb ed="M" n="1.0032"/>, භික්ඛවෙ, භාවිතො බහුලීකතො එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බානාය සංවත්තති. කතමො එකධම්මො? බුද්ධානුස්සති. අයං ඛො, භික්ඛවෙ, එකධම්මො භාවිතො බහුලීකතො එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය 
                        <pb ed="T" n="1.0040"/> නිබ්බානාය සංවත්තතී’’ති.
                    </div>
                </div>
                <div class="paragraph" para="297">
                    <span class="paranum">297</span>
                    <div class="bodytext"> ‘‘එකධම්මො, භික්ඛවෙ, භාවිතො බහුලීකතො එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බානාය සංවත්තති. කතමො එකධම්මො? ධම්මානුස්සති...පෙ.... සඞ්ඝානුස්සති... සීලානුස්සති... චාගානුස්සති... දෙවතානුස්සති... ආනාපානස්සති... මරණස්සති... කායගතාසති... උපසමානුස්සති. අයං ඛො, භික්ඛවෙ, එකධම්මො භාවිතො බහුලීකතො එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බානාය සංවත්තතී’’ති.</div>
                </div>
            </div>
            <div class="centre ct_vagga ending">වග්ගො පඨමො.</div>
        </div>
        <div class="subhead ct_vagga" node-id="26252">
            <span class="subhead ct_vagga">2. දුතියවග්ගො</span>
            <div class="subhead-contents">
                <div class="paragraph" para="298">
                    <span class="paranum">298</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා අකුසලා ධම්මා උප්පජ්ජන්ති උප්පන්නා වා අකුසලා ධම්මා භිය්‍යොභාවාය වෙපුල්ලාය සංවත්තන්ති යථයිදං, භික්ඛවෙ, මිච්ඡාදිට්ඨි. මිච්ඡාදිට්ඨිකස්ස, භික්ඛවෙ, අනුප්පන්නා චෙව අකුසලා ධම්මා උප්පජ්ජන්ති උප්පන්නා ච අකුසලා ධම්මා භිය්‍යොභාවාය වෙපුල්ලාය සංවත්තන්තී’’ති.</div>
                </div>
                <div class="paragraph" para="299">
                    <span class="paranum">299</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා කුසලා ධම්මා උප්පජ්ජන්ති උප්පන්නා වා කුසලා ධම්මා භිය්‍යොභාවාය වෙපුල්ලාය සංවත්තන්ති යථයිදං 
                        <pb ed="V" n="1.0044"/>, භික්ඛවෙ, සම්මාදිට්ඨි. සම්මාදිට්ඨිකස්ස 
                        <pb ed="P" n="1.0031"/>, භික්ඛවෙ, අනුප්පන්නා චෙව කුසලා ධම්මා උප්පජ්ජන්ති උප්පන්නා ච කුසලා ධම්මා භිය්‍යොභාවාය වෙපුල්ලාය සංවත්තන්තී’’ති.
                    </div>
                </div>
                <div class="paragraph" para="300">
                    <span class="paranum">300</span>
                    <div class="bodytext"> ‘‘නාහං 
                        <pb ed="T" n="1.0041"/>, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා කුසලා ධම්මා නුප්පජ්ජන්ති උප්පන්නා වා කුසලා ධම්මා පරිහායන්ති යථයිදං 
                        <pb ed="M" n="1.0033"/>, භික්ඛවෙ, මිච්ඡාදිට්ඨි. මිච්ඡාදිට්ඨිකස්ස, භික්ඛවෙ, අනුප්පන්නා චෙව කුසලා ධම්මා නුප්පජ්ජන්ති උප්පන්නා ච කුසලා ධම්මා පරිහායන්තී’’ති.
                    </div>
                </div>
                <div class="paragraph" para="301">
                    <span class="paranum">301</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා අකුසලා ධම්මා නුප්පජ්ජන්ති උප්පන්නා වා අකුසලා ධම්මා පරිහායන්ති යථයිදං, භික්ඛවෙ, සම්මාදිට්ඨි. සම්මාදිට්ඨිකස්ස, භික්ඛවෙ, අනුප්පන්නා චෙව අකුසලා ධම්මා නුප්පජ්ජන්ති උප්පන්නා ච අකුසලා ධම්මා පරිහායන්තී’’ති.</div>
                </div>
                <div class="paragraph" para="302">
                    <span class="paranum">302</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා මිච්ඡාදිට්ඨි උප්පජ්ජති උප්පන්නා වා මිච්ඡාදිට්ඨි පවඩ්ඪති යථයිදං, භික්ඛවෙ, අයොනිසොමනසිකාරො. අයොනිසො, භික්ඛවෙ, මනසි කරොතො අනුප්පන්නා චෙව මිච්ඡාදිට්ඨි උප්පජ්ජති උප්පන්නා ච මිච්ඡාදිට්ඨි පවඩ්ඪතී’’ති.</div>
                </div>
                <div class="paragraph" para="303">
                    <span class="paranum">303</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා සම්මාදිට්ඨි උප්පජ්ජති උප්පන්නා වා සම්මාදිට්ඨි පවඩ්ඪති යථයිදං, භික්ඛවෙ, යොනිසොමනසිකාරො. යොනිසො, භික්ඛවෙ, මනසි කරොතො අනුප්පන්නා චෙව සම්මාදිට්ඨි උප්පජ්ජති උප්පන්නා ච සම්මාදිට්ඨි පවඩ්ඪතී’’ති.</div>
                </div>
                <div class="paragraph" para="304">
                    <span class="paranum">304</span>
                    <div class="bodytext"> ‘‘නාහං 
                        <pb ed="T" n="1.0042"/>, භික්ඛවෙ, අඤ්ඤං එකධම්මම්පි සමනුපස්සාමි යෙන 
                        <span class="note">(යෙනෙවං (සී. ස්‍යා. කං. පී.))</span> සත්තා කායස්ස භෙදා පරං මරණා අපායං දුග්ගතිං විනිපාතං නිරයං උපපජ්ජන්ති යථයිදං, භික්ඛවෙ, මිච්ඡාදිට්ඨි. මිච්ඡාදිට්ඨියා, භික්ඛවෙ, සමන්නාගතා සත්තා කායස්ස භෙදා පරං මරණා අපායං දුග්ගතිං විනිපාතං නිරයං උපපජ්ජන්තී’’ති.
                    </div>
                </div>
                <div class="paragraph" para="305">
                    <span class="paranum">305</span>
                    <div class="bodytext"> ‘‘නාහං 
                        <pb ed="V" n="1.0045"/>, භික්ඛවෙ, අඤ්ඤං එකධම්මම්පි සමනුපස්සාමි 
                        <pb ed="P" n="1.0032"/> යෙන සත්තා කායස්ස භෙදා පරං මරණා සුගතිං සග්ගං ලොකං උපපජ්ජන්ති යථයිදං, භික්ඛවෙ, සම්මාදිට්ඨි. සම්මාදිට්ඨියා, භික්ඛවෙ, සමන්නාගතා සත්තා කායස්ස භෙදා පරං මරණා සුගතිං සග්ගං ලොකං උපපජ්ජන්තී’’ති.
                    </div>
                </div>
                <div class="paragraph" para="306">
                    <span class="paranum">306</span>
                    <div class="bodytext"> ‘‘මිච්ඡාදිට්ඨිකස්ස, භික්ඛවෙ, පුරිසපුග්ගලස්ස යඤ්චෙව කායකම්මං යථාදිට්ඨි සමත්තං සමාදින්නං යඤ්ච වචීකම්මං...පෙ.... යඤ්ච මනොකම්මං යථාදිට්ඨි සමත්තං සමාදින්නං යා ච චෙතනා යා ච පත්ථනා යො ච පණිධි යෙ ච සඞ්ඛාරා සබ්බෙ තෙ ධම්මා අනිට්ඨාය අකන්තාය අමනාපාය අහිතාය දුක්ඛාය සංවත්තන්ති. තං කිස්ස හෙතු? දිට්ඨි හිස්ස 
                        <span class="note">(දිට්ඨි හි (සී. ස්‍යා. කං. පී.))</span>, භික්ඛවෙ, පාපිකා. සෙය්‍යථාපි, භික්ඛවෙ 
                        <pb ed="M" n="1.0034"/>, නිම්බබීජං වා කොසාතකිබීජං වා තිත්තකලාබුබීජං වා අල්ලාය පථවියා 
                        <span class="note">(පඨවියා (සී. ස්‍යා. කං. පී.))</span> නික්ඛිත්තං යඤ්චෙව පථවිරසං උපාදියති යඤ්ච ආපොරසං උපාදියති සබ්බං තං තිත්තකත්තාය කටුකත්තාය අසාතත්තාය සංවත්තති. තං කිස්ස හෙතු? බීජං හිස්ස 
                        <span class="note">(වීජං (සී. ස්‍යා. කං. පී.))</span>, භික්ඛවෙ, පාපකං. එවමෙවං ඛො, භික්ඛවෙ, මිච්ඡාදිට්ඨිකස්ස පුරිසපුග්ගලස්ස යඤ්චෙව කායකම්මං යථාදිට්ඨි සමත්තං සමාදින්නං යඤ්ච වචීකම්මං...පෙ.... 
                        <pb ed="T" n="1.0043"/> යඤ්ච මනොකම්මං යථාදිට්ඨි සමත්තං සමාදින්නං යා ච චෙතනා යා ච පත්ථනා යො ච පණිධි යෙ ච සඞ්ඛාරා සබ්බෙ තෙ ධම්මා අනිට්ඨාය අකන්තාය අමනාපාය අහිතාය දුක්ඛාය සංවත්තන්ති. තං කිස්ස හෙතු? දිට්ඨි හිස්ස, භික්ඛවෙ, පාපිකා’’ති.
                    </div>
                </div>
                <div class="paragraph" para="307">
                    <span class="paranum">307</span>
                    <div class="bodytext"> ‘‘සම්මාදිට්ඨිකස්ස, භික්ඛවෙ, පුරිසපුග්ගලස්ස යඤ්චෙව කායකම්මං යථාදිට්ඨි සමත්තං සමාදින්නං යඤ්ච වචීකම්මං...පෙ.... යඤ්ච මනොකම්මං යථාදිට්ඨි සමත්තං සමාදින්නං යා ච චෙතනා යා ච පත්ථනා යො ච පණිධි යෙ ච සඞ්ඛාරා සබ්බෙ තෙ ධම්මා ඉට්ඨාය කන්තාය මනාපාය හිතාය සුඛාය සංවත්තන්ති. තං කිස්ස හෙතු? දිට්ඨි හිස්ස, භික්ඛවෙ, භද්දිකා. සෙය්‍යථාපි, භික්ඛවෙ, උච්ඡුබීජං වා සාලිබීජං වා මුද්දිකාබීජං වා අල්ලාය පථවියා නික්ඛිත්තං යඤ්චෙව පථවිරසං උපාදියති යඤ්ච ආපොරසං උපාදියති සබ්බං තං මධුරත්තාය සාතත්තාය අසෙචනකත්තාය සංවත්තති. තං කිස්ස හෙතු? බීජං හිස්ස, භික්ඛවෙ, භද්දකං. එවමෙවං ඛො, භික්ඛවෙ, සම්මාදිට්ඨිකස්ස පුරිසපුග්ගලස්ස යඤ්චෙව කායකම්මං යථාදිට්ඨි සමත්තං සමාදින්නං යඤ්ච වචීකම්මං...පෙ.... යඤ්ච මනොකම්මං යථාදිට්ඨි සමත්තං සමාදින්නං යා ච චෙතනා යා ච පත්ථනා යො ච පණිධි යෙ ච සඞ්ඛාරා සබ්බෙ තෙ ධම්මා ඉට්ඨාය කන්තාය මනාපාය 
                        <pb ed="V" n="1.0046"/> හිතාය සුඛාය සංවත්තන්ති. තං කිස්ස හෙතු? දිට්ඨි හිස්ස, භික්ඛවෙ, භද්දිකා’’ති.
                    </div>
                </div>
            </div>
            <div class="centre ct_vagga ending">වග්ගො දුතියො.</div>
        </div>
        <div class="subhead ct_vagga" node-id="26253">
            <span class="subhead ct_vagga">3. තතියවග්ගො</span>
            <div class="subhead-contents">
                <div class="paragraph" para="308">
                    <span class="paranum">308</span>
                    <div class="bodytext"> ‘‘එකපුග්ගලො 
                        <pb ed="T" n="1.0044"/>
                        <pb ed="P" n="1.0033"/>, භික්ඛවෙ, ලොකෙ උප්පජ්ජමානො උප්පජ්ජති බහුජනඅහිතාය බහුජනඅසුඛාය, බහුනො ජනස්ස අනත්ථාය අහිතාය දුක්ඛාය 
                        <pb ed="M" n="1.0035"/> දෙවමනුස්සානං. කතමො එකපුග්ගලො? මිච්ඡාදිට්ඨිකො හොති විපරීතදස්සනො. සො බහුජනං සද්ධම්මා වුට්ඨාපෙත්වා අසද්ධම්මෙ පතිට්ඨාපෙති. අයං ඛො, භික්ඛවෙ, එකපුග්ගලො ලොකෙ උප්පජ්ජමානො උප්පජ්ජති බහුජනඅහිතාය බහුජනඅසුඛාය, බහුනො ජනස්ස අනත්ථාය අහිතාය දුක්ඛාය දෙවමනුස්සාන’’න්ති.
                    </div>
                </div>
                <div class="paragraph" para="309">
                    <span class="paranum">309</span>
                    <div class="bodytext"> ‘‘එකපුග්ගලො, භික්ඛවෙ, ලොකෙ උප්පජ්ජමානො උප්පජ්ජති බහුජනහිතාය බහුජනසුඛාය, බහුනො ජනස්ස අත්ථාය හිතාය සුඛාය දෙවමනුස්සානං. කතමො එකපුග්ගලො? සම්මාදිට්ඨිකො හොති අවිපරීතදස්සනො. සො බහුජනං අසද්ධම්මා වුට්ඨාපෙත්වා සද්ධම්මෙ පතිට්ඨාපෙති. අයං ඛො, භික්ඛවෙ, එකපුග්ගලො ලොකෙ උපපජ්ජමානො උප්පජ්ජති බහුජනහිතාය බහුජනසුඛාය, බහුනො ජනස්ස අත්ථාය හිතාය සුඛාය දෙවමනුස්සාන’’න්ති.</div>
                </div>
                <div class="paragraph" para="310">
                    <span class="paranum">310</span>
                    <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යං එවං මහාසාවජ්ජං යථයිදං, භික්ඛවෙ, මිච්ඡාදිට්ඨි. මිච්ඡාදිට්ඨිපරමානි, භික්ඛවෙ, මහාසාවජ්ජානී’’ති 
                        <span class="note">(වජ්ජානීති (සී. ස්‍යා. කං.))</span>.
                    </div>
                </div>
                <div class="paragraph" para="311">
                    <span class="paranum">311</span>
                    <div class="bodytext"> ‘‘නාහං, භික්ඛවෙ, අඤ්ඤං එකපුග්ගලම්පි සමනුපස්සාමි යො එවං බහුජනඅහිතාය පටිපන්නො බහුජනඅසුඛාය, බහුනො ජනස්ස අනත්ථාය අහිතාය දුක්ඛාය දෙවමනුස්සානං යථයිදං, භික්ඛවෙ, මක්ඛලි මොඝපුරිසො. සෙය්‍යථාපි, භික්ඛවෙ, නදීමුඛෙ ඛිප්පං 
                        <span class="note">(ඛිපං (සී. ස්‍යා. කං. පී.))</span> උඩ්ඩෙය්‍ය 
                        <span class="note">(ඔඩ්ඩෙය්‍ය (සී.), උජ්ඣෙය්‍ය (ක.))</span> බහූනං මච්ඡානං අහිතාය දුක්ඛාය අනයාය බ්‍යසනාය; එවමෙවං ඛො, භික්ඛවෙ 
                        <pb ed="V" n="1.0047"/>, මක්ඛලි මොඝපුරිසො මනුස්සඛිප්පං 
                        <pb ed="T" n="1.0045"/> මඤ්ඤෙ ලොකෙ උප්පන්නො බහූනං සත්තානං අහිතාය දුක්ඛාය අනයාය බ්‍යසනායා’’ති.
                    </div>
                </div>
                <div class="paragraph" para="312">
                    <span class="paranum">312</span>
                    <div class="bodytext"> ‘‘දුරක්ඛාතෙ 
                        <pb ed="P" n="1.0034"/>, භික්ඛවෙ, ධම්මවිනයෙ යො ච සමාදපෙති 
                        <span class="note">(සමාදාපෙති (?))</span> යඤ්ච සමාදපෙති යො ච සමාදපිතො තථත්තාය පටිපජ්ජති සබ්බෙ තෙ බහුං අපුඤ්ඤං පසවන්ති. තං කිස්ස හෙතු? දුරක්ඛාතත්තා, භික්ඛවෙ, ධම්මස්සා’’ති.
                    </div>
                </div>
                <div class="paragraph" para="313">
                    <span class="paranum">313</span>
                    <div class="bodytext"> ‘‘ස්වාක්ඛාතෙ 
                        <pb ed="M" n="1.0036"/>, භික්ඛවෙ, ධම්මවිනයෙ යො ච සමාදපෙති යඤ්ච සමාදපෙති යො ච සමාදපිතො තථත්තාය පටිපජ්ජති සබ්බෙ තෙ බහුං පුඤ්ඤං පසවන්ති. තං කිස්ස හෙතු? ස්වාක්ඛාතත්තා, භික්ඛවෙ, ධම්මස්සා’’ති.
                    </div>
                </div>
                <div class="paragraph" para="314">
                    <span class="paranum">314</span>
                    <div class="bodytext"> ‘‘දුරක්ඛාතෙ, භික්ඛවෙ, ධම්මවිනයෙ දායකෙන මත්තා ජානිතබ්බා, නො පටිග්ගාහකෙන. තං කිස්ස හෙතු? දුරක්ඛාතත්තා, භික්ඛවෙ, ධම්මස්සා’’ති.</div>
                </div>
                <div class="paragraph" para="315">
                    <span class="paranum">315</span>
                    <div class="bodytext"> ‘‘ස්වාක්ඛාතෙ, භික්ඛවෙ, ධම්මවිනයෙ පටිග්ගාහකෙන මත්තා ජානිතබ්බා, නො දායකෙන. තං කිස්ස හෙතු? ස්වාක්ඛාතත්තා, භික්ඛවෙ, ධම්මස්සා’’ති.</div>
                </div>
                <div class="paragraph" para="316">
                    <span class="paranum">316</span>
                    <div class="bodytext"> ‘‘දුරක්ඛාතෙ, භික්ඛවෙ, ධම්මවිනයෙ යො ආරද්ධවීරියො සො දුක්ඛං විහරති. තං කිස්ස හෙතු? දුරක්ඛාතත්තා, භික්ඛවෙ, ධම්මස්සා’’ති.</div>
                </div>
                <div class="paragraph" para="317">
                    <span class="paranum">317</span>
                    <div class="bodytext"> ‘‘ස්වාක්ඛාතෙ, භික්ඛවෙ, ධම්මවිනයෙ යො කුසීතො සො දුක්ඛං විහරති. තං කිස්ස හෙතු? ස්වාක්ඛාතත්තා, භික්ඛවෙ, ධම්මස්සා’’ති.</div>
                </div>
                <div class="paragraph" para="318">
                    <span class="paranum">318</span>
                    <div class="bodytext"> ‘‘දුරක්ඛාතෙ, භික්ඛවෙ, ධම්මවිනයෙ යො කුසීතො සො සුඛං විහරති 
                        <pb ed="T" n="1.0046"/>. තං කිස්ස හෙතු? දුරක්ඛාතත්තා, භික්ඛවෙ, ධම්මස්සා’’ති.
                    </div>
                </div>
                <div class="paragraph" para="319">
                    <span class="paranum">319</span>
                    <div class="bodytext"> ‘‘ස්වාක්ඛාතෙ, භික්ඛවෙ, ධම්මවිනයෙ යො ආරද්ධවීරියො සො සුඛං විහරති. තං කිස්ස හෙතු? ස්වාක්ඛාතත්තා, භික්ඛවෙ, ධම්මස්සා’’ති.</div>
                </div>
                <div class="paragraph" para="320">
                    <span class="paranum">320</span>
                    <div class="bodytext"> ‘‘සෙය්‍යථාපි 
                        <pb ed="V" n="1.0048"/>, භික්ඛවෙ, අප්පමත්තකොපි ගූථො දුග්ගන්ධො හොති; එවමෙවං ඛො අහං, භික්ඛවෙ, අප්පමත්තකම්පි භවං න වණ්ණෙමි, අන්තමසො අච්ඡරාසඞ්ඝාතමත්තම්පි’’.
                    </div>
                </div>
                <div class="paragraph" para="321">
                    <span class="paranum">321</span>
                    <div class="bodytext"> ‘‘සෙය්‍යථාපි, භික්ඛවෙ, අප්පමත්තකම්පි මුත්තං දුග්ගන්ධං හොති... අප්පමත්තකොපි ඛෙළො දුග්ගන්ධො හොති... අප්පමත්තකොපි පුබ්බො දුග්ගන්ධො හොති... අප්පමත්තකම්පි 
                        <pb ed="P" n="1.0035"/> ලොහිතං දුග්ගන්ධං හොති; එවමෙවං ඛො අහං, භික්ඛවෙ, අප්පමත්තකම්පි භවං න වණ්ණෙමි, අන්තමසො අච්ඡරාසඞ්ඝාතමත්තම්පි’’.
                    </div>
                </div>
            </div>
            <div class="centre ct_vagga ending">වග්ගො තතියො.</div>
        </div>
        <div class="subhead ct_vagga" node-id="26254">
            <span class="subhead ct_vagga">4. චතුත්ථවග්ගො</span>
            <div class="subhead-contents">
                <div class="paragraph" para="322">
                    <span class="paranum">322</span>
                    <div class="bodytext"> ‘‘සෙය්‍යථාපි 
                        <pb ed="M" n="1.0037"/>, භික්ඛවෙ, අප්පමත්තකං ඉමස්මිං ජම්බුදීපෙ ආරාමරාමණෙය්‍යකං වනරාමණෙය්‍යකං භූමිරාමණෙය්‍යකං පොක්ඛරණිරාමණෙය්‍යකං; අථ ඛො එතදෙව බහුතරං යදිදං උක්කූලවිකූලං නදීවිදුග්ගං ඛාණුකණ්ටකට්ඨානං 
                        <span class="note">(ඛාණුකණ්ඩකධානං (සී. පී.))</span> පබ්බතවිසමං; එවමෙවං ඛො, භික්ඛවෙ, අප්පකා තෙ සත්තා යෙ ථලජා, අථ ඛො එතෙව සත්තා බහුතරා යෙ ඔදකා’’.
                    </div>
                </div>
                <div class="paragraph" para="323">
                    <span class="paranum">323</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ මනුස්සෙසු පච්චාජායන්ති; අථ ඛො එතෙව සත්තා බහුතරා යෙ අඤ්ඤත්‍ර මනුස්සෙහි පච්චාජායන්ති.</div>
                    <div class="bodytext">... එවමෙවං ඛො, භික්ඛවෙ, අප්පකා තෙ සත්තා යෙ මජ්ඣිමෙසු ජනපදෙසු පච්චාජායන්ති; අථ 
                        <pb ed="T" n="1.0047"/> ඛො එතෙව සත්තා බහුතරා යෙ පච්චන්තිමෙසු ජනපදෙසු පච්චාජායන්ති අවිඤ්ඤාතාරෙසු මිලක්ඛෙසු 
                        <span class="note">(මිලක්ඛූසු (ක.))</span>.
                    </div>
                </div>
                <div class="paragraph" para="324">
                    <span class="paranum">324</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ පඤ්ඤවන්තො අජළා අනෙළමූගා පටිබලා සුභාසිතදුබ්භාසිතස්ස අත්ථමඤ්ඤාතුං; අථ ඛො එතෙව සත්තා බහුතරා යෙ දුප්පඤ්ඤා ජළා එළමූගා න පටිබලා සුභාසිතදුබ්භාසිතස්ස අත්ථමඤ්ඤාතුං.</div>
                </div>
                <div class="paragraph" para="325">
                    <span class="paranum">325</span>
                    <div class="bodytext"> ... එවමෙවං 
                        <pb ed="V" n="1.0049"/> ඛො, භික්ඛවෙ, අප්පකා තෙ සත්තා යෙ අරියෙන පඤ්ඤාචක්ඛුනා සමන්නාගතා; අථ ඛො එතෙව සත්තා බහුතරා යෙ අවිජ්ජාගතා සම්මූළ්හා.
                    </div>
                </div>
                <div class="paragraph" para="326">
                    <span class="paranum">326</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ ලභන්ති තථාගතං දස්සනාය; අථ ඛො එතෙව සත්තා බහුතරා යෙ න ලභන්ති තථාගතං දස්සනාය.</div>
                </div>
                <div class="paragraph" para="327">
                    <span class="paranum">327</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ ලභන්ති තථාගතප්පවෙදිතං ධම්මවිනයං සවනාය; අථ ඛො එතෙව 
                        <pb ed="P" n="1.0036"/> සත්තා බහුතරා යෙ න ලභන්ති තථාගතප්පවෙදිතං ධම්මවිනයං සවනාය.
                    </div>
                </div>
                <div class="paragraph" para="328">
                    <span class="paranum">328</span>
                    <div class="bodytext"> ... එවමෙවං 
                        <pb ed="M" n="1.0038"/> ඛො, භික්ඛවෙ, අප්පකා තෙ සත්තා යෙ සුත්වා ධම්මං ධාරෙන්ති; අථ ඛො එතෙව සත්තා බහුතරා යෙ සුත්වා ධම්මං න ධාරෙන්ති.
                    </div>
                </div>
                <div class="paragraph" para="329">
                    <span class="paranum">329</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ ධාතානං 
                        <span class="note">(ධතානං (සී. ස්‍යා. කං. පී.))</span> ධම්මානං අත්ථං උපපරික්ඛන්ති; අථ ඛො එතෙව සත්තා බහුතරා යෙ ධාතානං ධම්මානං අත්ථං න උපපරික්ඛන්ති.
                    </div>
                </div>
                <div class="paragraph" para="330">
                    <span class="paranum">330</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ අත්ථමඤ්ඤාය ධම්මමඤ්ඤාය ධම්මානුධම්මං පටිපජ්ජන්ති; අථ ඛො එතෙව සත්තා බහුතරා යෙ අත්ථමඤ්ඤාය ධම්මමඤ්ඤාය ධම්මානුධම්මං න පටිපජ්ජන්ති.</div>
                </div>
                <div class="paragraph" para="331">
                    <span class="paranum">331</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ සංවෙජනියෙසු ඨානෙසු සංවිජ්ජන්ති; අථ ඛො එතෙව සත්තා 
                        <pb ed="T" n="1.0048"/> බහුතරා යෙ සංවෙජනියෙසු ඨානෙසු න සංවිජ්ජන්ති.
                    </div>
                </div>
                <div class="paragraph" para="332">
                    <span class="paranum">332</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ සංවිග්ගා 
                        <pb ed="V" n="1.0050"/> යොනිසො පදහන්ති; අථ ඛො එතෙව සත්තා බහුතරා යෙ සංවිග්ගා යොනිසො න පදහන්ති.
                    </div>
                </div>
                <div class="paragraph" para="333">
                    <span class="paranum">333</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ වවස්සග්ගාරම්මණං කරිත්වා ලභන්ති සමාධිං 
                        <span class="note">(චිත්තස්ස සමාධිං (සී.))</span> ලභන්ති චිත්තස්සෙකග්ගතං 
                        <span class="note">(චිත්තස්සෙකග්ගං (සී.))</span>; අථ ඛො එතෙව සත්තා බහුතරා යෙ වවස්සග්ගාරම්මණං කරිත්වා න ලභන්ති සමාධිං න ලභන්ති චිත්තස්සෙකග්ගතං.
                    </div>
                </div>
                <div class="paragraph" para="334">
                    <span class="paranum">334</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ අන්නග්ගරසග්ගානං ලාභිනො; අථ ඛො එතෙව සත්තා බහුතරා යෙ අන්නග්ගරසග්ගානං න ලාභිනො, උඤ්ඡෙන කපාලාභතෙන යාපෙන්ති.</div>
                </div>
                <div class="paragraph" para="335">
                    <span class="paranum">335</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ අත්ථරසස්ස ධම්මරසස්ස විමුත්තිරසස්ස ලාභිනො; අථ ඛො එතෙව සත්තා බහුතරා යෙ අත්ථරසස්ස ධම්මරසස්ස විමුත්තිරසස්ස න ලාභිනො. තස්මාතිහ, භික්ඛවෙ 
                        <pb ed="M" n="1.0039"/>, එවං සික්ඛිතබ්බං - අත්ථරසස්ස ධම්මරසස්ස විමුත්තිරසස්ස ලාභිනො භවිස්සාමාති. එවඤ්හි වො, භික්ඛවෙ, සික්ඛිතබ්බන්ති.
                    </div>
                </div>
                <div class="paragraph" para="336-338">
                    <span class="paranum">336-338</span>
                    <div class="bodytext"> ‘‘සෙය්‍යථාපි 
                        <pb ed="P" n="1.0037"/>, භික්ඛවෙ, අප්පමත්තකං ඉමස්මිං ජම්බුදීපෙ ආරාමරාමණෙය්‍යකං වනරාමණෙය්‍යකං භූමිරාමණෙය්‍යකං පොක්ඛරණිරාමණෙය්‍යකං; අථ ඛො එතදෙව බහුතරං යදිදං උක්කූලවිකූලං නදීවිදුග්ගං ඛාණුකණ්ටකට්ඨානං පබ්බතවිසමං. එවමෙවං ඛො, භික්ඛවෙ, අප්පකා තෙ සත්තා යෙ මනුස්සා චුතා මනුස්සෙසු පච්චාජායන්ති, අථ ඛො එතෙව සත්තා බහුතරා යෙ මනුස්සා චුතා නිරයෙ පච්චාජායන්ති...පෙ.... තිරච්ඡානයොනියා පච්චාජායන්ති...පෙ.... පෙත්තිවිසයෙ පච්චාජායන්ති’’.
                    </div>
                </div>
                <div class="paragraph" para="339-341">
                    <span class="paranum">339-341</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ 
                        <pb ed="T" n="1.0049"/> මනුස්සා චුතා දෙවෙසු පච්චාජායන්ති; අථ ඛො එතෙව සත්තා බහුතරා යෙ මනුස්සා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.
                    </div>
                </div>
                <div class="paragraph" para="342-344">
                    <span class="paranum">342-344</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ දෙවා 
                        <pb ed="V" n="1.0051"/> චුතා දෙවෙසු පච්චාජායන්ති; අථ ඛො එතෙව සත්තා බහුතරා යෙ දෙවා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.
                    </div>
                </div>
                <div class="paragraph" para="345-347">
                    <span class="paranum">345-347</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ දෙවා චුතා මනුස්සෙසු පච්චාජායන්ති; අථ ඛො එතෙව සත්තා බහුතරා යෙ දෙවා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.</div>
                </div>
                <div class="paragraph" para="348-350">
                    <span class="paranum">348-350</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ නිරයා චුතා මනුස්සෙසු පච්චාජායන්ති; අථ ඛො එතෙව සත්තා බහුතරා යෙ නිරයා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.</div>
                </div>
                <div class="paragraph" para="351-353">
                    <span class="paranum">351-353</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ නිරයා චුතා දෙවෙසු පච්චාජායන්ති; අථ ඛො එතෙව සත්තා බහුතරා යෙ නිරයා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.</div>
                </div>
                <div class="paragraph" para="354-356">
                    <span class="paranum">354-356</span>
                    <div class="bodytext"> ... එවමෙවං 
                        <pb ed="M" n="1.0040"/> ඛො, භික්ඛවෙ, අප්පකා තෙ සත්තා යෙ තිරච්ඡානයොනියා චුතා මනුස්සෙසු පච්චාජායන්ති; අථ ඛො එතෙව සත්තා බහුතරා යෙ තිරච්ඡානයොනියා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.
                    </div>
                </div>
                <div class="paragraph" para="357-359">
                    <span class="paranum">357-359</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ තිරච්ඡානයොනියා චුතා දෙවෙසු පච්චාජායන්ති; අථ ඛො එතෙව සත්තා බහුතරා යෙ 
                        <pb ed="P" n="1.0038"/> තිරච්ඡානයොනියා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.
                    </div>
                </div>
                <div class="paragraph" para="360-362">
                    <span class="paranum">360-362</span>
                    <div class="bodytext"> ... එවමෙවං ඛො, භික්ඛවෙ, අප්පකා තෙ සත්තා යෙ පෙත්තිවිසයා චුතා මනුස්සෙසු පච්චාජායන්ති; අථ ඛො එතෙව සත්තා බහුතරා යෙ පෙත්තිවිසයා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.</div>
                </div>
                <div class="paragraph" para="363-365">
                    <span class="paranum">363-365</span>
                    <div class="bodytext"> ... එවමෙවං 
                        <pb ed="V" n="1.0052"/> ඛො, භික්ඛවෙ, අප්පකා තෙ සත්තා යෙ පෙත්තිවිසයා චුතා දෙවෙසු පච්චාජායන්ති 
                        <pb ed="T" n="1.0050"/>; අථ ඛො එතෙව සත්තා බහුතරා යෙ පෙත්තිවිසයා චුතා නිරයෙ පච්චාජායන්ති... තිරච්ඡානයොනියා පච්චාජායන්ති... පෙත්තිවිසයෙ පච්චාජායන්ති.
                    </div>
                </div>
            </div>
            <div class="centre ct_vagga ending">වග්ගො චතුත්ථො.</div>
        </div>
        <subhead-ending/>
        <div class="centre ending">ජම්බුදීපපෙය්‍යාලො නිට්ඨිතො.</div>
    </div>
    <div class="centre ct_vagga ending">එකධම්මපාළි සොළසමො.</div>
</div>