<div class="chapter ct_vagga" node-id="48230">
    <span class="chapter ct_vagga">14. සුජාතබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> තත්ථෙව 
                <pb ed="P" n="0.0039"/> මණ්ඩකප්පම්හි, සුජාතො නාම නායකො;
            </div>
            <div class="gathalast">සීහහනුසභක්ඛන්ධො, අප්පමෙය්‍යො දුරාසදො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> චන්දොව විමලො සුද්ධො, සතරංසීව පතාපවා;</div>
            <div class="gathalast">එවං සොභති සම්බුද්ධො, ජලන්තො සිරියා සදා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> පාපුණිත්වාන 
                <pb ed="V" n="2.0334"/> සම්බුද්ධො, කෙවලං බොධිමුත්තමං;
            </div>
            <div class="gathalast">සුමඞ්ගලම්හි නගරෙ, ධම්මචක්කං පවත්තයි.</div>
        </div>
        <div class="paragraph" para="4">
            <span class="paranum">4</span>
            <div class="gatha"> දෙසෙන්තෙ 
                <pb ed="T" n="2.0486"/>
                <span class="note">(දෙසෙන්තො (ස්‍යා. කං.))</span> පවරං ධම්මං, සුජාතෙ ලොකනායකෙ 
                <span class="note">(සුජාතො ලොකනායකො (ස්‍යා. කං.))</span>;
            </div>
            <div class="gathalast">අසීතිකොටී අභිසමිංසු, පඨමෙ ධම්මදෙසනෙ.</div>
        </div>
        <div class="paragraph" para="5">
            <span class="paranum">5</span>
            <div class="gatha"> යදා සුජාතො අමිතයසො, දෙවෙ වස්සං උපාගමි;</div>
            <div class="gathalast">සත්තතිංසසතසහස්සානං, දුතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> යදා සුජාතො අසමසමො, උපගච්ඡි පිතුසන්තිකං;</div>
            <div class="gathalast">සට්ඨිසතසහස්සානං 
                <span class="note">(සත්තතිංසසහස්සානං (සී.))</span>, තතියාභිසමයො අහු.
            </div>
        </div>
        <div class="paragraph" para="7">
            <span class="paranum">7</span>
            <div class="gatha"> සන්නිපාතා තයො ආසුං, සුජාතස්ස මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අභිඤ්ඤාබලප්පත්තානං 
                <pb ed="M" n="2.0349"/>, අප්පත්තානං භවාභවෙ;
            </div>
            <div class="gathalast">සට්ඨිසතසහස්සානි, පඨමං සන්නිපතිංසු තෙ.</div>
        </div>
        <div class="paragraph" para="9">
            <span class="paranum">9</span>
            <div class="gatha"> පුනාපරං සන්නිපාතෙ, තිදිවොරොහණෙ ජිනෙ;</div>
            <div class="gathalast">පඤ්ඤාසසතසහස්සානං, දුතියො ආසි සමාගමො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> උපසඞ්කමන්තො නරාසභං, තස්ස යො අග්ගසාවකො;</div>
            <div class="gathalast">චතූහි සතසහස්සෙහි, සම්බුද්ධං උපසඞ්කමි.</div>
        </div>
        <div class="paragraph" para="11">
            <span class="paranum">11</span>
            <div class="gatha"> අහං තෙන සමයෙන, චතුදීපම්හි ඉස්සරො;</div>
            <div class="gathalast">අන්තලික්ඛචරො ආසිං, චක්කවත්තී මහබ්බලො.</div>
        </div>
        <div class="paragraph" para="12">
            <span class="paranum">12</span>
            <div class="gatha"> ලොකෙ අච්ඡරියං දිස්වා, අබ්භුතං ලොමහංසනං;</div>
            <div class="gathalast">උපගන්ත්වාන වන්දිං සො, සුජාතං ලොකනායකං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> චතුදීපෙ මහාරජ්ජං, රතනෙ සත්ත උත්තමෙ;</div>
            <div class="gathalast">බුද්ධෙ නිය්‍යාදයිත්වාන, පබ්බජිං තස්ස සන්තිකෙ.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ආරාමිකා ජනපදෙ, උට්ඨානං පටිපිණ්ඩිය;</div>
            <div class="gathalast">උපනෙන්ති 
                <pb ed="T" n="2.0487"/> භික්ඛුසඞ්ඝස්ස, පච්චයං සයනාසනං.
            </div>
        </div>
        <div class="paragraph" para="15">
            <span class="paranum">15</span>
            <div class="gatha"> සොපි මං බුද්ධො 
                <span class="note">(තදා (ස්‍යා. කං.))</span> බ්‍යාකාසි, දසසහස්සිම්හි ඉස්සරො;
            </div>
            <div class="gathalast">‘‘තිංසකප්පසහස්සම්හි, අයං බුද්ධො භවිස්සති.</div>
        </div>
        <div class="paragraph" para="16">
            <span class="paranum">16</span>
            <div class="gatha"> ‘‘පධානං 
                <pb ed="P" n="0.0040"/> පදහිත්වාන...පෙ.... හෙස්සාම සම්මුඛා ඉමං’’.
            </div>
        </div>
        <div class="paragraph" para="17">
            <span class="paranum">17</span>
            <div class="gatha"> තස්සාපි වචනං සුත්වා, භිය්‍යො හාසං ජනෙසහං;</div>
            <div class="gathalast">අධිට්ඨහිං වතං උග්ගං, දසපාරමිපූරියා.</div>
        </div>
        <div class="paragraph" para="18">
            <span class="paranum">18</span>
            <div class="gatha"> සුත්තන්තං 
                <pb ed="V" n="2.0335"/> විනයඤ්චාපි, නවඞ්ගං සත්ථුසාසනං;
            </div>
            <div class="gathalast">සබ්බං පරියාපුණිත්වාන, සොභයිං ජිනසාසනං.</div>
        </div>
        <div class="paragraph" para="19">
            <span class="paranum">19</span>
            <div class="gatha"> තත්ථප්පමත්තො විහරන්තො, බ්‍රහ්මං භාවෙත්ව භාවනං;</div>
            <div class="gathalast">අභිඤ්ඤාපාරමිං ගන්ත්වා, බ්‍රහ්මලොකමගඤ්ඡහං.</div>
        </div>
        <div class="paragraph" para="20">
            <span class="paranum">20</span>
            <div class="gatha"> සුමඞ්ගලං නාම නගරං, උග්ගතො නාම ඛත්තියො;</div>
            <div class="gathalast">මාතා පභාවතී නාම, සුජාතස්ස මහෙසිනො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නවවස්සසහස්සානි 
                <pb ed="T" n="2.0489"/>, අගාරං අජ්ඣ සො වසි;
            </div>
            <div class="gathalast">සිරී උපසිරී නන්දො, තයො පාසාදමුත්තමා.</div>
        </div>
        <div class="paragraph" para="22">
            <span class="paranum">22</span>
            <div class="gatha"> තෙවීසතිසහස්සානි 
                <pb ed="M" n="2.0350"/>, නාරියො සමලඞ්කතා;
            </div>
            <div class="gathalast">සිරිනන්දා නාම නාරී, උපසෙනො නාම අත්‍රජො.</div>
        </div>
        <div class="paragraph" para="23">
            <span class="paranum">23</span>
            <div class="gatha"> නිමිත්තෙ චතුරො දිස්වා, අස්සයානෙන නික්ඛමි;</div>
            <div class="gathalast">අනූනනවමාසානි, පධානං පදහී ජිනො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> බ්‍රහ්මුනා යාචිතො සන්තො, සුජාතො ලොකනායකො;</div>
            <div class="gathalast">වත්ති චක්කං මහාවීරො, සුමඞ්ගලුය්‍යානමුත්තමෙ.</div>
        </div>
        <div class="paragraph" para="25">
            <span class="paranum">25</span>
            <div class="gatha"> සුදස්සනො සුදෙවො ච, අහෙසුං අග්ගසාවකා;</div>
            <div class="gathalast">නාරදො නාමුපට්ඨාකො, සුජාතස්ස මහෙසිනො.</div>
        </div>
        <div class="paragraph" para="26">
            <span class="paranum">26</span>
            <div class="gatha"> නාගා ච නාගසමාලා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, මහාවෙළූති වුච්චති.</div>
        </div>
        <div class="paragraph" para="27">
            <span class="paranum">27</span>
            <div class="gatha"> සො ච රුක්ඛො ඝනක්ඛන්ධො 
                <span class="note">(ඝනරුචිරො (සී. ක.))</span>, අච්ඡිද්දො හොති පත්තිකො;
            </div>
            <div class="gathalast">උජු වංසො බ්‍රහා හොති, දස්සනීයො මනොරමො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> එකක්ඛන්ධො පවඩ්ඪිත්වා, තතො සාඛා පභිජ්ජති;</div>
            <div class="gathalast">යථා සුබද්ධො මොරහත්ථො, එවං සොභති සො දුමො.</div>
        </div>
        <div class="paragraph" para="29">
            <span class="paranum">29</span>
            <div class="gatha"> න තස්ස කණ්ටකා හොන්ති, නාපි ඡිද්දං මහා අහු;</div>
            <div class="gathalast">විත්ථිණ්ණසාඛො අවිරලො, සන්දච්ඡායො මනොරමො.</div>
        </div>
        <div class="paragraph" para="30">
            <span class="paranum">30</span>
            <div class="gatha"> සුදත්තො චෙව චිත්තො ච, අහෙසුං අග්ගුපට්ඨකා;</div>
            <div class="gathalast">සුභද්දා ච පදුමා ච, අහෙසුං අග්ගුපට්ඨිකා.</div>
        </div>
        <div class="paragraph" para="31">
            <span class="paranum">31</span>
            <div class="gatha"> පඤ්ඤාසරතනො 
                <pb ed="T" n="2.0490"/> ආසි, උච්චත්තනෙන සො ජිනො;
            </div>
            <div class="gathalast">සබ්බාකාරවරූපෙතො, සබ්බගුණමුපාගතො.</div>
        </div>
        <div class="paragraph" para="32">
            <span class="paranum">32</span>
            <div class="gatha"> තස්ස පභා අසමසමා, නිද්ධාවති සමන්තතො;</div>
            <div class="gathalast">අප්පමාණො අතුලියො, ඔපම්මෙහි අනූපමො.</div>
        </div>
        <div class="paragraph" para="33">
            <span class="paranum">33</span>
            <div class="gatha"> නවුතිවස්සසහස්සානි 
                <pb ed="V" n="2.0336"/>, ආයු විජ්ජති තාවදෙ;
            </div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="34">
            <span class="paranum">34</span>
            <div class="gatha"> යථාපි සාගරෙ ඌමී, ගගනෙ තාරකා යථා;</div>
            <div class="gathalast">එවං තදා පාවචනං, අරහන්තෙහි චිත්තිතං 
                <span class="note">(චිත්තකං (ස්‍යා. කං.))</span>.
            </div>
        </div>
        <div class="paragraph" para="35">
            <span class="paranum">35</span>
            <div class="gatha"> සො 
                <pb ed="M" n="2.0351"/>
                <pb ed="P" n="0.0041"/> ච බුද්ධො අසමසමො, ගුණානි ච තානි අතුලියානි;
            </div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="36">
            <span class="paranum">36</span>
            <div class="gatha"> සුජාතො ජිනවරො බුද්ධො, සිලාරාමම්හි නිබ්බුතො;</div>
            <div class="gathalast">තත්ථෙව තස්ස චෙතියො 
                <span class="note">(තත්ථෙව චෙතියො සත්ථු (ස්‍යා. කං.))</span>, තීණිගාවුතමුග්ගතොති.
            </div>
        </div>
    </div>
    <div class="centre ct_vagga ending">සුජාතස්ස භගවතො වංසො ද්වාදසමො.</div>
</div>