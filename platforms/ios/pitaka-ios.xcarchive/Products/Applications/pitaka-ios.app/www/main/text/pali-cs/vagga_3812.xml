<div class="chapter ct_vagga" node-id="38120">
    <span class="chapter ct_vagga">3. චිත්තවග්ගො</span>
    <div class="chapter-contents">
        <div class="paragraph" para="33">
            <span class="paranum">33</span>
            <div class="gatha"> ඵන්දනං 
                <pb ed="M" n="0.0018"/> චපලං චිත්තං, දූරක්ඛං 
                <span class="note">(දුරක්ඛං (සබ්බත්ථ))</span> දුන්නිවාරයං;
            </div>
            <div class="gathalast">උජුං කරොති මෙධාවී, උසුකාරොව තෙජනං.</div>
        </div>
        <div class="paragraph" para="34">
            <span class="paranum">34</span>
            <div class="gatha"> වාරිජොව ථලෙ ඛිත්තො, ඔකමොකතඋබ්භතො;</div>
            <div class="gathalast">පරිඵන්දතිදං චිත්තං, මාරධෙය්‍යං පහාතවෙ.</div>
        </div>
        <div class="paragraph" para="35">
            <span class="paranum">35</span>
            <div class="gatha"> දුන්නිග්ගහස්ස ලහුනො, යත්ථකාමනිපාතිනො;</div>
            <div class="gathalast">චිත්තස්ස දමථො සාධු, චිත්තං දන්තං සුඛාවහං.</div>
        </div>
        <div class="paragraph" para="36">
            <span class="paranum">36</span>
            <div class="gatha"> සුදුද්දසං 
                <pb ed="V" n="0.0018"/>
                <pb ed="P" n="0.0006"/> සුනිපුණං, යත්ථකාමනිපාතිනං;
            </div>
            <div class="gathalast">චිත්තං රක්ඛෙථ මෙධාවී, චිත්තං ගුත්තං සුඛාවහං.</div>
        </div>
        <div class="paragraph" para="37">
            <span class="paranum">37</span>
            <div class="gatha"> දූරඞ්ගමං එකචරං 
                <span class="note">(එකචාරං (ක.))</span>, අසරීරං ගුහාසයං;
            </div>
            <div class="gathalast">යෙ 
                <pb ed="T" n="0.0020"/> චිත්තං සංයමෙස්සන්ති, මොක්ඛන්ති මාරබන්ධනා.
            </div>
        </div>
        <div class="paragraph" para="38">
            <span class="paranum">38</span>
            <div class="gatha"> අනවට්ඨිතචිත්තස්ස, සද්ධම්මං අවිජානතො;</div>
            <div class="gathalast">පරිප්ලවපසාදස්ස, පඤ්ඤා න පරිපූරති.</div>
        </div>
        <div class="paragraph" para="39">
            <span class="paranum">39</span>
            <div class="gatha"> අනවස්සුතචිත්තස්ස, අනන්වාහතචෙතසො;</div>
            <div class="gathalast">පුඤ්ඤපාපපහීනස්ස, නත්ථි ජාගරතො භයං.</div>
        </div>
        <div class="paragraph" para="40">
            <span class="paranum">40</span>
            <div class="gatha"> කුම්භූපමං කායමිමං විදිත්වා, නගරූපමං චිත්තමිදං ඨපෙත්වා;</div>
            <div class="gathalast">යොධෙථ මාරං පඤ්ඤාවුධෙන, ජිතඤ්ච රක්ඛෙ අනිවෙසනො සියා.</div>
        </div>
        <div class="paragraph" para="41">
            <span class="paranum">41</span>
            <div class="gatha"> අචිරං 
                <pb ed="M" n="0.0019"/> වතයං කායො, පථවිං අධිසෙස්සති;
            </div>
            <div class="gathalast">ඡුද්ධො අපෙතවිඤ්ඤාණො, නිරත්ථංව කලිඞ්ගරං.</div>
        </div>
        <div class="paragraph" para="42">
            <span class="paranum">42</span>
            <div class="gatha"> දිසො දිසං යං තං කයිරා, වෙරී වා පන වෙරිනං;</div>
            <div class="gathalast">මිච්ඡාපණිහිතං චිත්තං, පාපියො 
                <span class="note">(පාපියං (?))</span> නං තතො කරෙ.
            </div>
        </div>
        <div class="paragraph" para="43">
            <span class="paranum">43</span>
            <div class="gatha"> න තං මාතා පිතා කයිරා, අඤ්ඤෙ වාපි ච ඤාතකා;</div>
            <div class="gathalast">සම්මාපණිහිතං චිත්තං, සෙය්‍යසො නං තතො කරෙ.</div>
        </div>
    </div>
    <div class="centre ct_vagga ending">චිත්තවග්ගො තතියො නිට්ඨිතො.</div>
</div>