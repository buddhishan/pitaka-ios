<div class="chapter ct_vagga" node-id="26280">
    <span class="chapter ct_vagga">19. කායගතාසතිවග්ගො</span>
    <div class="chapter-contents">
        <div class="paragraph" para="563">
            <span class="paranum">563</span>
            <div class="bodytext"> ‘‘යස්ස 
                <pb ed="V" n="1.0058"/> කස්සචි, භික්ඛවෙ, මහාසමුද්දො චෙතසා ඵුටො අන්තොගධා තස්ස කුන්නදියො යා කාචි සමුද්දඞ්ගමා; එවමෙවං, භික්ඛවෙ, යස්ස කස්සචි කායගතා සති භාවිතා බහුලීකතා අන්තොගධා තස්ස කුසලා ධම්මා යෙ කෙචි විජ්ජාභාගියා’’ති.
            </div>
        </div>
        <div class="paragraph" para="564-570">
            <span class="paranum">564-570</span>
            <div class="bodytext"> ‘‘එකධම්මො, භික්ඛවෙ, භාවිතො බහුලීකතො මහතො සංවෙගාය සංවත්තති... මහතො අත්ථාය සංවත්තති... මහතො යොගක්ඛෙමාය සංවත්තති... සතිසම්පජඤ්ඤාය 
                <pb ed="T" n="1.0056"/> සංවත්තති... ඤාණදස්සනප්පටිලාභාය සංවත්තති... දිට්ඨධම්මසුඛවිහාරාය සංවත්තති... විජ්ජාවිමුත්තිඵලසච්ඡිකිරියාය සංවත්තති. කතමො එකධම්මො? කායගතා සති. අයං ඛො, භික්ඛවෙ, එකධම්මො භාවිතො බහුලීකතො මහතො සංවෙගාය සංවත්තති... මහතො අත්ථාය සංවත්තති... මහතො යොගක්ඛෙමාය සංවත්තති... සතිසම්පජඤ්ඤාය සංවත්තති... ඤාණදස්සනප්පටිලාභාය සංවත්තති... දිට්ඨධම්මසුඛවිහාරාය සංවත්තති... විජ්ජාවිමුත්තිඵලසච්ඡිකිරියාය සංවත්තතී’’ති.
            </div>
        </div>
        <div class="paragraph" para="571">
            <span class="paranum">571</span>
            <div class="bodytext"> ‘‘එකධම්මෙ 
                <pb ed="M" n="1.0045"/>, භික්ඛවෙ, භාවිතෙ බහුලීකතෙ කායොපි පස්සම්භති, චිත්තම්පි පස්සම්භති, විතක්කවිචාරාපි වූපසම්මන්ති, කෙවලාපි විජ්ජාභාගියා ධම්මා භාවනාපාරිපූරිං ගච්ඡන්ති. කතමස්මිං එකධම්මෙ? කායගතාය සතියා. ඉමස්මිං 
                <pb ed="P" n="1.0044"/> ඛො, භික්ඛවෙ, එකධම්මෙ භාවිතෙ බහුලීකතෙ කායොපි පස්සම්භති, චිත්තම්පි පස්සම්භති, විතක්කවිචාරාපි වූපසම්මන්ති, කෙවලාපි විජ්ජාභාගියා ධම්මා භාවනාපාරිපූරිං ගච්ඡන්තී’’ති.
            </div>
        </div>
        <div class="paragraph" para="572">
            <span class="paranum">572</span>
            <div class="bodytext"> ‘‘එකධම්මෙ, භික්ඛවෙ, භාවිතෙ බහුලීකතෙ අනුප්පන්නා චෙව අකුසලා ධම්මා නුප්පජ්ජන්ති, උප්පන්නා ච අකුසලා ධම්මා පහීයන්ති. කතමස්මිං එකධම්මෙ? කායගතාය සතියා. ඉමස්මිං ඛො, භික්ඛවෙ, එකධම්මෙ භාවිතෙ බහුලීකතෙ අනුප්පන්නා චෙව අකුසලා ධම්මා නුප්පජ්ජන්ති, උප්පන්නා ච අකුසලා ධම්මා පහීයන්තී’’ති.</div>
        </div>
        <div class="paragraph" para="573">
            <span class="paranum">573</span>
            <div class="bodytext"> ‘‘එකධම්මෙ 
                <pb ed="V" n="1.0059"/>, භික්ඛවෙ, භාවිතෙ බහුලීකතෙ අනුප්පන්නා චෙව කුසලා ධම්මා උප්පජ්ජන්ති, උප්පන්නා ච කුසලා ධම්මා භිය්‍යොභාවාය වෙපුල්ලාය 
                <pb ed="T" n="1.0057"/> සංවත්තන්ති. කතමස්මිං එකධම්මෙ? කායගතාය සතියා. ඉමස්මිං ඛො, භික්ඛවෙ, එකධම්මෙ භාවිතෙ බහුලීකතෙ අනුප්පන්නා චෙව කුසලා ධම්මා උප්පජ්ජන්ති, උප්පන්නා ච කුසලා ධම්මා භිය්‍යොභාවාය වෙපුල්ලාය සංවත්තන්තී’’ති.
            </div>
        </div>
        <div class="paragraph" para="574">
            <span class="paranum">574</span>
            <div class="bodytext"> ‘‘එකධම්මෙ, භික්ඛවෙ, භාවිතෙ බහුලීකතෙ අවිජ්ජා පහීයති, විජ්ජා උප්පජ්ජති, අස්මිමානො පහීයති, අනුසයා සමුග්ඝාතං ගච්ඡන්ති, සංයොජනා පහීයන්ති. කතමස්මිං එකධම්මෙ? කායගතාය සතියා. ඉමස්මිං ඛො, භික්ඛවෙ, එකධම්මෙ භාවිතෙ බහුලීකතෙ අවිජ්ජා පහීයති, විජ්ජා උප්පජ්ජති, අස්මිමානො පහීයති, අනුසයා සමුග්ඝාතං ගච්ඡන්ති, සංයොජනා පහීයන්තී’’ති.</div>
        </div>
        <div class="paragraph" para="575-576">
            <span class="paranum">575-576</span>
            <div class="bodytext"> ‘‘එකධම්මො, භික්ඛවෙ, භාවිතො බහුලීකතො පඤ්ඤාපභෙදාය සංවත්තති... අනුපාදාපරිනිබ්බානාය සංවත්තති. කතමො එකධම්මො? කායගතා සති. අයං ඛො, භික්ඛවෙ, එකධම්මො භාවිතො බහුලීකතො පඤ්ඤාපභෙදාය සංවත්තති... අනුපාදාපරිනිබ්බානාය සංවත්තතී’’ති.</div>
        </div>
        <div class="paragraph" para="577-579">
            <span class="paranum">577-579</span>
            <div class="bodytext"> ‘‘එකධම්මෙ 
                <pb ed="M" n="1.0046"/>, භික්ඛවෙ, භාවිතෙ බහුලීකතෙ අනෙකධාතුපටිවෙධො හොති... නානාධාතුපටිවෙධො හොති... අනෙකධාතුපටිසම්භිදා හොති. කතමස්මිං එකධම්මෙ? කායගතාය සතියා. ඉමස්මිං ඛො, භික්ඛවෙ, එකධම්මෙ භාවිතෙ බහුලීකතෙ අනෙකධාතුපටිවෙධො හොති... නානාධාතුපටිවෙධො හොති... අනෙකධාතුපටිසම්භිදා හොතී’’ති.
            </div>
        </div>
        <div class="paragraph" para="580-583">
            <span class="paranum">580-583</span>
            <div class="bodytext"> ‘‘එකධම්මො, භික්ඛවෙ, භාවිතො බහුලීකතො සොතාපත්තිඵලසච්ඡිකිරියාය 
                <pb ed="T" n="1.0058"/> සංවත්තති... සකදාගාමිඵලසච්ඡිකිරියාය සංවත්තති... අනාගාමිඵලසච්ඡිකිරියාය සංවත්තති... අරහත්තඵලසච්ඡිකිරියාය 
                <pb ed="P" n="1.0045"/> සංවත්තති. කතමො එකධම්මො? කායගතා සති. අයං ඛො, භික්ඛවෙ, එකධම්මො භාවිතො බහුලීකතො සොතාපත්තිඵලසච්ඡිකිරියාය සංවත්තති... සකදාගාමිඵලසච්ඡිකිරියාය සංවත්තති... අනාගාමිඵලසච්ඡිකිරියාය සංවත්තති... අරහත්තඵලසච්ඡිකිරියාය සංවත්තතී’’ති.
            </div>
        </div>
        <div class="paragraph" para="584-599">
            <span class="paranum">584-599</span>
            <div class="bodytext"> ‘‘එකධම්මො 
                <pb ed="V" n="1.0060"/>, භික්ඛවෙ, භාවිතො බහුලීකතො පඤ්ඤාපටිලාභාය සංවත්තති... පඤ්ඤාවුද්ධියා සංවත්තති... පඤ්ඤාවෙපුල්ලාය සංවත්තති... මහාපඤ්ඤතාය සංවත්තති... පුථුපඤ්ඤතාය සංවත්තති... විපුලපඤ්ඤතාය සංවත්තති... ගම්භීරපඤ්ඤතාය සංවත්තති... අසාමන්තපඤ්ඤතාය 
                <span class="note">(අසමත්ථපඤ්ඤතාය (ස්‍යා. කං.), අසමත්තපඤ්ඤතාය (ක.), අසමන්තපඤ්ඤතාය (ටීකා) පටි. ම. අට්ඨ. 2.3.1 පස්සිතබ්බං)</span> සංවත්තති... භූරිපඤ්ඤතාය සංවත්තති... පඤ්ඤාබාහුල්ලාය සංවත්තති... සීඝපඤ්ඤතාය සංවත්තති... ලහුපඤ්ඤතාය සංවත්තති... හාසපඤ්ඤතාය 
                <span class="note">(හාසුපඤ්ඤතාය (සී. පී.))</span> සංවත්තති... ජවනපඤ්ඤතාය සංවත්තති... තික්ඛපඤ්ඤතාය සංවත්තති... නිබ්බෙධිකපඤ්ඤතාය සංවත්තති. කතමො එකධම්මො? කායගතා සති. අයං ඛො, භික්ඛවෙ, එකධම්මො භාවිතො බහුලීකතො පඤ්ඤාපටිලාභාය සංවත්තති... පඤ්ඤාවුද්ධියා සංවත්තති... පඤ්ඤාවෙපුල්ලාය සංවත්තති... මහාපඤ්ඤතාය සංවත්තති... පුථුපඤ්ඤතාය සංවත්තති... විපුලපඤ්ඤතාය සංවත්තති... ගම්භීරපඤ්ඤතාය සංවත්තති... අසාමන්තපඤ්ඤතාය සංවත්තති... භූරිපඤ්ඤතාය සංවත්තති... පඤ්ඤාබාහුල්ලාය සංවත්තති... සීඝපඤ්ඤතාය සංවත්තති... ලහුපඤ්ඤතාය සංවත්තති... හාසපඤ්ඤතාය සංවත්තති... ජවනපඤ්ඤතාය සංවත්තති... තික්ඛපඤ්ඤතාය සංවත්තති... නිබ්බෙධිකපඤ්ඤතාය සංවත්තතී’’ති.
            </div>
        </div>
    </div>
    <div class="centre ct_vagga ending">කායගතාසතිවග්ගො එකූනවීසතිමො.</div>
</div>