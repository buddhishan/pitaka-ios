<div class="chapter ct_sutta" node-id="17180">
    <span class="chapter ct_sutta">9. ආටානාටියසුත්තං</span>
    <div class="chapter-contents">
        <div class="subhead ct_sutta_section" node-id="17181">
            <span class="subhead ct_sutta_section">පඨමභාණවාරො</span>
            <div class="subhead-contents">
                <div class="paragraph" para="275">
                    <span class="paranum">275</span>
                    <div class="bodytext"> එවං 
                        <pb ed="P" n="3.0194"/>
                        <pb ed="M" n="3.0158"/>
                        <pb ed="V" n="3.0147"/>
                        <pb ed="T" n="3.0208"/> මෙ සුතං - එකං සමයං භගවා රාජගහෙ විහරති ගිජ්ඣකූටෙ පබ්බතෙ. අථ ඛො චත්තාරො මහාරාජා 
                        <span class="note">(මහාරාජානො (ක.))</span> මහතියා ච යක්ඛසෙනාය මහතියා ච ගන්ධබ්බසෙනාය මහතියා ච කුම්භණ්ඩසෙනාය මහතියා ච නාගසෙනාය චතුද්දිසං රක්ඛං ඨපෙත්වා චතුද්දිසං ගුම්බං ඨපෙත්වා චතුද්දිසං ඔවරණං ඨපෙත්වා අභික්කන්තාය රත්තියා අභික්කන්තවණ්ණා කෙවලකප්පං ගිජ්ඣකූටං පබ්බතං ඔභාසෙත්වා 
                        <span class="note">(ගිජ්ඣකූටං ඔභාසෙත්වා (සී. ස්‍යා. පී.))</span> යෙන භගවා තෙනුපසඞ්කමිංසු; උපසඞ්කමිත්වා භගවන්තං අභිවාදෙත්වා එකමන්තං නිසීදිංසු. තෙපි ඛො යක්ඛා අප්පෙකච්චෙ භගවන්තං අභිවාදෙත්වා එකමන්තං නිසීදිංසු, අප්පෙකච්චෙ භගවතා සද්ධිං සම්මොදිංසු, සම්මොදනීයං කථං සාරණීයං වීතිසාරෙත්වා එකමන්තං නිසීදිංසු, අප්පෙකච්චෙ යෙන භගවා තෙනඤ්ජලිං පණාමෙත්වා එකමන්තං නිසීදිංසු, අප්පෙකච්චෙ නාමගොත්තං සාවෙත්වා එකමන්තං නිසීදිංසු, අප්පෙකච්චෙ තුණ්හීභූතා එකමන්තං නිසීදිංසු.
                    </div>
                </div>
                <div class="paragraph" para="276">
                    <span class="paranum">276</span>
                    <div class="bodytext"> එකමන්තං නිසින්නො ඛො වෙස්සවණො මහාරාජා භගවන්තං එතදවොච - ‘‘සන්ති හි, භන්තෙ, උළාරා යක්ඛා භගවතො අප්පසන්නා. සන්ති හි, භන්තෙ, උළාරා යක්ඛා භගවතො පසන්නා. සන්ති හි 
                        <pb ed="P" n="3.0195"/>, භන්තෙ, මජ්ඣිමා යක්ඛා භගවතො අප්පසන්නා. සන්ති හි, භන්තෙ, මජ්ඣිමා යක්ඛා භගවතො පසන්නා. සන්ති හි, භන්තෙ, නීචා යක්ඛා භගවතො අප්පසන්නා. සන්ති හි, භන්තෙ, නීචා යක්ඛා භගවතො පසන්නා. යෙභුය්‍යෙන 
                        <pb ed="T" n="3.0209"/> ඛො පන, භන්තෙ, යක්ඛා අප්පසන්නායෙව භගවතො. තං කිස්ස හෙතු? භගවා හි, භන්තෙ, පාණාතිපාතා වෙරමණියා ධම්මං දෙසෙති, අදින්නාදානා වෙරමණියා ධම්මං දෙසෙති, කාමෙසුමිච්ඡාචාරා වෙරමණියා ධම්මං දෙසෙති, මුසාවාදා වෙරමණියා ධම්මං දෙසෙති, සුරාමෙරයමජ්ජප්පමාදට්ඨානා වෙරමණියා ධම්මං දෙසෙති. යෙභුය්‍යෙන ඛො පන, භන්තෙ, යක්ඛා අප්පටිවිරතායෙව පාණාතිපාතා, අප්පටිවිරතා අදින්නාදානා, අප්පටිවිරතා කාමෙසුමිච්ඡාචාරා, අප්පටිවිරතා මුසාවාදා, අප්පටිවිරතා සුරාමෙරයමජ්ජප්පමාදට්ඨානා 
                        <pb ed="V" n="3.0148"/>. තෙසං තං හොති අප්පියං අමනාපං. සන්ති හි, භන්තෙ, භගවතො සාවකා අරඤ්ඤවනපත්ථානි පන්තානි 
                        <pb ed="M" n="3.0159"/> සෙනාසනානි පටිසෙවන්ති අප්පසද්දානි අප්පනිග්ඝොසානි විජනවාතානි මනුස්සරාහස්සෙය්‍යකානි 
                        <span class="note">(මනුස්සරාහසෙය්‍යකානි (සී. ස්‍යා. පී.))</span> පටිසල්ලානසාරුප්පානි. තත්ථ සන්ති උළාරා යක්ඛා නිවාසිනො, යෙ ඉමස්මිං භගවතො පාවචනෙ අප්පසන්නා. තෙසං පසාදාය උග්ගණ්හාතු, භන්තෙ, භගවා ආටානාටියං රක්ඛං භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරායා’’ති. අධිවාසෙසි භගවා තුණ්හීභාවෙන.
                    </div>
                    <div class="bodytext">අථ ඛො වෙස්සවණො මහාරාජා භගවතො අධිවාසනං විදිත්වා තායං වෙලායං ඉමං ආටානාටියං රක්ඛං අභාසි -</div>
                </div>
                <div class="paragraph" para="277">
                    <span class="paranum">277</span>
                    <div class="bodytext"> ‘‘විපස්සිස්ස ච 
                        <span class="note">(ඉමෙ චකාරා පොරාණපොත්ථකෙසු නත්ථි)</span> නමත්ථු, චක්ඛුමන්තස්ස සිරීමතො.
                    </div>
                    <div class="gathalast">සිඛිස්සපි ච 
                        <span class="note">(ඉමෙ චකාරා පොරාණපොත්ථකෙසු නත්ථි)</span> නමත්ථු, සබ්බභූතානුකම්පිනො.
                    </div>
                    <div class="gatha">‘‘වෙස්සභුස්ස ච 
                        <span class="note">(ඉමෙ චකාරා පොරාණපොත්ථකෙසු නත්ථි)</span> නමත්ථු, න්හාතකස්ස තපස්සිනො;
                    </div>
                    <div class="gathalast">නමත්ථු 
                        <pb ed="T" n="3.0210"/>
                        <pb ed="P" n="3.0196"/> කකුසන්ධස්ස, මාරසෙනාපමද්දිනො.
                    </div>
                    <div class="gatha">‘‘කොණාගමනස්ස නමත්ථු, බ්‍රාහ්මණස්ස වුසීමතො;</div>
                    <div class="gathalast">කස්සපස්ස ච 
                        <span class="note">(ඉමෙ චකාරා පොරාණපොත්ථකෙසු නත්ථි)</span> නමත්ථු, විප්පමුත්තස්ස සබ්බධි.
                    </div>
                    <div class="gatha">‘‘අඞ්ගීරසස්ස නමත්ථු, සක්‍යපුත්තස්ස සිරීමතො;</div>
                    <div class="gathalast">යො ඉමං ධම්මං දෙසෙසි 
                        <span class="note">(ධම්මමදෙසෙසි (සී. ස්‍යා. පී.), ධම්මං දෙසෙති (?))</span>, සබ්බදුක්ඛාපනූදනං.
                    </div>
                    <div class="gatha">‘‘යෙ චාපි නිබ්බුතා ලොකෙ, යථාභූතං විපස්සිසුං;</div>
                    <div class="gathalast">තෙ ජනා අපිසුණාථ 
                        <span class="note">(අපිසුණා (සී. ස්‍යා. පී.))</span>, මහන්තා වීතසාරදා.
                    </div>
                    <div class="gatha">‘‘හිතං දෙවමනුස්සානං, යං නමස්සන්ති ගොතමං;</div>
                    <div class="gathalast">විජ්ජාචරණසම්පන්නං, මහන්තං වීතසාරදං.</div>
                </div>
                <div class="paragraph" para="278">
                    <span class="paranum">278</span>
                    <div class="bodytext"> ‘‘යතො 
                        <pb ed="V" n="3.0149"/> උග්ගච්ඡති සූරියො 
                        <span class="note">(සුරියො (සී. ස්‍යා. පී.))</span>, ආදිච්චො මණ්ඩලී මහා.
                    </div>
                    <div class="gatha">යස්ස චුග්ගච්ඡමානස්ස, සංවරීපි නිරුජ්ඣති;</div>
                    <div class="gathalast">යස්ස චුග්ගතෙ සූරියෙ, ‘දිවසො’ති පවුච්චති.</div>
                    <div class="gatha">‘‘රහදොපි 
                        <pb ed="M" n="3.0160"/> තත්ථ ගම්භීරො, සමුද්දො සරිතොදකො;
                    </div>
                    <div class="gathalast">එවං තං තත්ථ ජානන්ති, ‘සමුද්දො සරිතොදකො’.</div>
                    <div class="gatha">‘‘ඉතො 
                        <pb ed="P" n="3.0197"/> ‘සා පුරිමා දිසා’, ඉති නං ආචික්ඛතී ජනො;
                    </div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘‘ගන්ධබ්බානං අධිපති 
                        <span class="note">(ආධිපති (සී. ස්‍යා. පී.) එවමුපරිපි)</span>, ‘ධතරට්ඨො’ති නාමසො;
                    </div>
                    <div class="gathalast">රමතී නච්චගීතෙහි, ගන්ධබ්බෙහි පුරක්ඛතො.</div>
                    <div class="gatha">‘‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">තෙ 
                        <pb ed="T" n="3.0211"/> චාපි බුද්ධං දිස්වාන, බුද්ධං ආදිච්චබන්ධුනං;
                    </div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’.</div>
                </div>
                <div class="paragraph" para="279">
                    <span class="paranum">279</span>
                    <div class="bodytext"> ‘‘යෙන පෙතා පවුච්චන්ති, පිසුණා පිට්ඨිමංසිකා.</div>
                    <div class="gathalast">පාණාතිපාතිනො ලුද්දා 
                        <span class="note">(ලුද්ධා (පී. ක.))</span>, චොරා නෙකතිකා ජනා.
                    </div>
                    <div class="gatha">‘‘ඉතො 
                        <pb ed="V" n="3.0150"/>
                        <pb ed="P" n="3.0198"/> ‘සා දක්ඛිණා දිසා’, ඉති නං ආචික්ඛතී ජනො;
                    </div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘‘කුම්භණ්ඩානං අධිපති, ‘විරූළ්හො’ ඉති නාමසො;</div>
                    <div class="gathalast">රමතී නච්චගීතෙහි, කුම්භණ්ඩෙහි පුරක්ඛතො.</div>
                    <div class="gatha">‘‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘‘නමො 
                        <pb ed="M" n="3.0161"/> තෙ පුරිසාජඤ්ඤ, නමො තෙ පුරිසුත්තම;
                    </div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘‘ජිනං 
                        <pb ed="T" n="3.0212"/> වන්දථ ගොතමං, ජිනං වන්දාම ගොතමං;
                    </div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’.</div>
                </div>
                <div class="paragraph" para="280">
                    <span class="paranum">280</span>
                    <div class="bodytext"> ‘‘යත්ථ චොග්ගච්ඡති සූරියො, ආදිච්චො මණ්ඩලී මහා.</div>
                    <div class="gatha">යස්ස චොග්ගච්ඡමානස්ස, දිවසොපි නිරුජ්ඣති;</div>
                    <div class="gathalast">යස්ස චොග්ගතෙ සූරියෙ, ‘සංවරී’ති පවුච්චති.</div>
                    <div class="gatha">‘‘රහදොපි තත්ථ ගම්භීරො, සමුද්දො සරිතොදකො;</div>
                    <div class="gathalast">එවං තං තත්ථ ජානන්ති, ‘සමුද්දො සරිතොදකො’.</div>
                    <div class="gatha">‘‘ඉතො ‘සා පච්ඡිමා දිසා’, ඉති නං ආචික්ඛතී ජනො;</div>
                    <div class="gathalast">යං 
                        <pb ed="P" n="3.0199"/> දිසං අභිපාලෙති, මහාරාජා යසස්සි සො.
                    </div>
                    <div class="gatha">‘‘නාගානඤ්ච 
                        <pb ed="V" n="3.0151"/> අධිපති, ‘විරූපක්ඛො’ති නාමසො;
                    </div>
                    <div class="gathalast">රමතී නච්චගීතෙහි, නාගෙහෙව පුරක්ඛතො.</div>
                    <div class="gatha">‘‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’.</div>
                </div>
                <div class="paragraph" para="281">
                    <span class="paranum">281</span>
                    <div class="bodytext"> ‘‘යෙන 
                        <pb ed="T" n="3.0213"/> උත්තරකුරුව්හො 
                        <span class="note">(උත්තරකුරූ රම්මා (සී. ස්‍යා. පී.))</span>, මහානෙරු සුදස්සනො.
                    </div>
                    <div class="gathalast">මනුස්සා තත්ථ ජායන්ති, අමමා අපරිග්ගහා.</div>
                    <div class="gatha">‘‘න 
                        <pb ed="M" n="3.0162"/> තෙ බීජං පවපන්ති, නපි නීයන්ති නඞ්ගලා;
                    </div>
                    <div class="gathalast">අකට්ඨපාකිමං සාලිං, පරිභුඤ්ජන්ති මානුසා.</div>
                    <div class="gatha">‘‘අකණං අථුසං සුද්ධං, සුගන්ධං තණ්ඩුලප්ඵලං;</div>
                    <div class="gathalast">තුණ්ඩිකීරෙ 
                        <pb ed="P" n="3.0200"/> පචිත්වාන, තතො භුඤ්ජන්ති භොජනං.
                    </div>
                    <div class="gatha">‘‘ගාවිං එකඛුරං කත්වා, අනුයන්ති දිසොදිසං;</div>
                    <div class="gathalast">පසුං එකඛුරං කත්වා, අනුයන්ති දිසොදිසං.</div>
                    <div class="gatha">‘‘ඉත්ථිං වා වාහනං 
                        <span class="note">(ඉත්ථී-වාහනං (සී. පී.), ඉත්ථීං වාහනං (ස්‍යා.))</span> කත්වා, අනුයන්ති දිසොදිසං;
                    </div>
                    <div class="gathalast">පුරිසං වාහනං කත්වා, අනුයන්ති දිසොදිසං.</div>
                    <div class="gatha">‘‘කුමාරිං 
                        <pb ed="V" n="3.0152"/> වාහනං කත්වා, අනුයන්ති දිසොදිසං;
                    </div>
                    <div class="gathalast">කුමාරං වාහනං කත්වා, අනුයන්ති දිසොදිසං.</div>
                    <div class="gatha">‘‘තෙ යානෙ අභිරුහිත්වා,</div>
                    <div class="gatha">සබ්බා දිසා අනුපරියායන්ති 
                        <span class="note">(අනුපරියන්ති (ස්‍යා.))</span>;
                    </div>
                    <div class="gathalast">පචාරා තස්ස රාජිනො.</div>
                    <div class="gatha">‘‘හත්ථියානං අස්සයානං, දිබ්බං යානං උපට්ඨිතං;</div>
                    <div class="gathalast">පාසාදා සිවිකා චෙව, මහාරාජස්ස යසස්සිනො.</div>
                    <div class="gatha">‘‘තස්ස ච නගරා අහු,</div>
                    <div class="gatha">අන්තලික්ඛෙ සුමාපිතා;</div>
                    <div class="gatha">ආටානාටා කුසිනාටා පරකුසිනාටා,</div>
                    <div class="gathalast">නාටසුරියා 
                        <span class="note">(නාටපුරියා (සී. පී.), නාටපරියා (ස්‍යා.))</span> පරකුසිටනාටා.
                    </div>
                    <div class="gatha">‘‘උත්තරෙන 
                        <pb ed="P" n="3.0201"/> කසිවන්තො 
                        <span class="note">(කපිවන්තො (සී. ස්‍යා. පී))</span>,
                    </div>
                    <div class="gatha">ජනොඝමපරෙන ච;</div>
                    <div class="gatha">නවනවුතියො අම්බරඅම්බරවතියො,</div>
                    <div class="gathalast">ආළකමන්දා නාම රාජධානී.</div>
                    <div class="gatha">‘‘කුවෙරස්ස 
                        <pb ed="T" n="3.0214"/> ඛො පන, මාරිස, මහාරාජස්ස විසාණා නාම රාජධානී;
                    </div>
                    <div class="gathalast">තස්මා කුවෙරො මහාරාජා, ‘වෙස්සවණො’ති පවුච්චති.</div>
                    <div class="gatha">‘‘පච්චෙසන්තො 
                        <pb ed="M" n="3.0163"/> පකාසෙන්ති, තතොලා තත්තලා තතොතලා;
                    </div>
                    <div class="gathalast">ඔජසි තෙජසි තතොජසී, සූරො රාජා අරිට්ඨො නෙමි.</div>
                    <div class="gatha">‘‘රහදොපි තත්ථ ධරණී නාම, යතො මෙඝා පවස්සන්ති;</div>
                    <div class="gathalast">වස්සා යතො පතායන්ති, සභාපි තත්ථ සාලවතී 
                        <span class="note">(භගලවතී (සී. ස්‍යා. පී.))</span> නාම.
                    </div>
                    <div class="gatha">‘‘යත්ථ 
                        <pb ed="V" n="3.0153"/> යක්ඛා පයිරුපාසන්ති, තත්ථ නිච්චඵලා රුක්ඛා;
                    </div>
                    <div class="gatha">නානා දිජගණා යුතා, මයූරකොඤ්චාභිරුදා;</div>
                    <div class="gathalast">කොකිලාදීහි වග්ගුහි.</div>
                    <div class="gatha">‘‘ජීවඤ්ජීවකසද්දෙත්ථ, අථො ඔට්ඨවචිත්තකා;</div>
                    <div class="gathalast">කුක්කුටකා 
                        <pb ed="P" n="3.0202"/>
                        <span class="note">(කුකුත්ථකා (සී. පී.))</span> කුළීරකා, වනෙ පොක්ඛරසාතකා.
                    </div>
                    <div class="gatha">‘‘සුකසාළිකසද්දෙත්ථ, දණ්ඩමාණවකානි ච;</div>
                    <div class="gathalast">සොභති සබ්බකාලං සා, කුවෙරනළිනී සදා.</div>
                    <div class="gatha">‘‘ඉතො ‘සා උත්තරා දිසා’, ඉති නං ආචික්ඛතී ජනො;</div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘‘යක්ඛානඤ්ච අධිපති, ‘කුවෙරො’ ඉති නාමසො;</div>
                    <div class="gathalast">රමතී නච්චගීතෙහි, යක්ඛෙහෙව පුරක්ඛතො.</div>
                    <div class="gatha">‘‘පුත්තාපි 
                        <pb ed="T" n="3.0215"/> තස්ස බහවො, එකනාමාති මෙ සුතං;
                    </div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">‘‘තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතම’’’න්ති.</div>
                    <div class="bodytext">‘‘අයං 
                        <pb ed="P" n="3.0203"/>
                        <pb ed="V" n="3.0154"/> ඛො සා, මාරිස, ආටානාටියා රක්ඛා භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරාය.
                    </div>
                </div>
                <div class="paragraph" para="282">
                    <span class="paranum">282</span>
                    <div class="bodytext"> ‘‘යස්ස 
                        <pb ed="M" n="3.0164"/> කස්සචි, මාරිස, භික්ඛුස්ස වා භික්ඛුනියා වා උපාසකස්ස වා උපාසිකාය වා අයං ආටානාටියා රක්ඛා සුග්ගහිතා භවිස්සති සමත්තා පරියාපුතා 
                        <span class="note">(පරියාපුටා (ක.))</span>. තං චෙ අමනුස්සො යක්ඛො වා යක්ඛිනී වා යක්ඛපොතකො වා යක්ඛපොතිකා වා යක්ඛමහාමත්තො වා යක්ඛපාරිසජ්ජො වා යක්ඛපචාරො වා, ගන්ධබ්බො වා ගන්ධබ්බී වා ගන්ධබ්බපොතකො වා ගන්ධබ්බපොතිකා වා ගන්ධබ්බමහාමත්තො වා ගන්ධබ්බපාරිසජ්ජො වා ගන්ධබ්බපචාරො වා, කුම්භණ්ඩො වා කුම්භණ්ඩී වා කුම්භණ්ඩපොතකො වා කුම්භණ්ඩපොතිකා වා කුම්භණ්ඩමහාමත්තො වා කුම්භණ්ඩපාරිසජ්ජො වා කුම්භණ්ඩපචාරො වා, නාගො වා නාගී වා නාගපොතකො වා නාගපොතිකා 
                        <pb ed="T" n="3.0216"/> වා නාගමහාමත්තො වා නාගපාරිසජ්ජො වා නාගපචාරො වා, පදුට්ඨචිත්තො භික්ඛුං වා භික්ඛුනිං වා උපාසකං වා උපාසිකං වා ගච්ඡන්තං වා අනුගච්ඡෙය්‍ය, ඨිතං වා උපතිට්ඨෙය්‍ය, නිසින්නං වා උපනිසීදෙය්‍ය, නිපන්නං වා උපනිපජ්ජෙය්‍ය. න මෙ සො, මාරිස, අමනුස්සො ලභෙය්‍ය ගාමෙසු වා නිගමෙසු වා සක්කාරං වා ගරුකාරං වා. න මෙ සො, මාරිස, අමනුස්සො ලභෙය්‍ය ආළකමන්දාය නාම රාජධානියා වත්ථුං වා වාසං වා. න මෙ සො, මාරිස, අමනුස්සො ලභෙය්‍ය යක්ඛානං සමිතිං ගන්තුං. අපිස්සු නං, මාරිස, අමනුස්සා අනාවය්හම්පි නං කරෙය්‍යුං අවිවය්හං. අපිස්සු නං, මාරිස, අමනුස්සා අත්තාහිපි පරිපුණ්ණාහි පරිභාසාහි පරිභාසෙය්‍යුං. අපිස්සු නං, මාරිස, අමනුස්සා රිත්තංපිස්ස පත්තං සීසෙ නික්කුජ්ජෙය්‍යුං. අපිස්සු නං, මාරිස, අමනුස්සා සත්තධාපිස්ස මුද්ධං ඵාලෙය්‍යුං.
                    </div>
                    <div class="bodytext">‘‘සන්ති හි, මාරිස, අමනුස්සා චණ්ඩා රුද්ධා 
                        <span class="note">(රුද්දා (සී. පී.))</span> රභසා, තෙ නෙව මහාරාජානං ආදියන්ති, න මහාරාජානං පුරිසකානං ආදියන්ති, න මහාරාජානං පුරිසකානං පුරිසකානං ආදියන්ති. තෙ ඛො තෙ, මාරිස, අමනුස්සා මහාරාජානං 
                        <pb ed="P" n="3.0204"/> අවරුද්ධා නාම වුච්චන්ති. සෙය්‍යථාපි, මාරිස, රඤ්ඤො මාගධස්ස විජිතෙ මහාචොරා. තෙ නෙව රඤ්ඤො මාගධස්ස ආදියන්ති, න රඤ්ඤො මාගධස්ස පුරිසකානං ආදියන්ති, න රඤ්ඤො මාගධස්ස පුරිසකානං පුරිසකානං ආදියන්ති. තෙ ඛො තෙ, මාරිස, මහාචොරා රඤ්ඤො මාගධස්ස අවරුද්ධා නාම වුච්චන්ති. එවමෙව ඛො, මාරිස, සන්ති අමනුස්සා චණ්ඩා රුද්ධා රභසා, තෙ නෙව මහාරාජානං 
                        <pb ed="T" n="3.0217"/> ආදියන්ති, න මහාරාජානං පුරිසකානං ආදියන්ති, න මහාරාජානං පුරිසකානං පුරිසකානං ආදියන්ති. තෙ 
                        <pb ed="M" n="3.0165"/> ඛො තෙ, මාරිස, අමනුස්සා මහාරාජානං අවරුද්ධා නාම වුච්චන්ති. යො හි කොචි, මාරිස, අමනුස්සො යක්ඛො වා යක්ඛිනී වා...පෙ.... ගන්ධබ්බො වා ගන්ධබ්බී වා 
                        <pb ed="V" n="3.0155"/>... කුම්භණ්ඩො වා කුම්භණ්ඩී වා... නාගො වා නාගී වා නාගපොතකො වා නාගපොතිකා වා නාගමහාමත්තො වා නාගපාරිසජ්ජො වා නාගපචාරො වා පදුට්ඨචිත්තො භික්ඛුං වා භික්ඛුනිං වා උපාසකං වා උපාසිකං වා ගච්ඡන්තං වා අනුගච්ඡෙය්‍ය, ඨිතං වා උපතිට්ඨෙය්‍ය, නිසින්නං වා උපනිසීදෙය්‍ය, නිපන්නං වා උපනිපජ්ජෙය්‍ය. ඉමෙසං යක්ඛානං මහායක්ඛානං සෙනාපතීනං මහාසෙනාපතීනං උජ්ඣාපෙතබ්බං වික්කන්දිතබ්බං විරවිතබ්බං - ‘අයං යක්ඛො ගණ්හාති, අයං යක්ඛො ආවිසති, අයං යක්ඛො හෙඨෙති, අයං යක්ඛො විහෙඨෙති, අයං යක්ඛො හිංසති, අයං යක්ඛො විහිංසති, අයං යක්ඛො න මුඤ්චතී’ති.
                    </div>
                </div>
                <div class="paragraph" para="283">
                    <span class="paranum">283</span>
                    <div class="bodytext"> ‘‘කතමෙසං යක්ඛානං මහායක්ඛානං සෙනාපතීනං මහාසෙනාපතීනං?</div>
                    <div class="gatha">‘‘ඉන්දො සොමො වරුණො ච, භාරද්වාජො පජාපති;</div>
                    <div class="gathalast">චන්දනො කාමසෙට්ඨො ච, කින්නුඝණ්ඩු නිඝණ්ඩු ච.</div>
                    <div class="gatha">‘‘පනාදො 
                        <pb ed="T" n="3.0218"/> ඔපමඤ්ඤො ච, දෙවසූතො ච මාතලි;
                    </div>
                    <div class="gathalast">චිත්තසෙනො ච ගන්ධබ්බො, නළො රාජා ජනෙසභො 
                        <span class="note">(ජනොසභො (ස්‍යා.))</span>.
                    </div>
                    <div class="gatha">‘‘සාතාගිරො හෙමවතො, පුණ්ණකො කරතියො ගුළො;</div>
                    <div class="gathalast">සිවකො 
                        <pb ed="P" n="3.0205"/> මුචලින්දො ච, වෙස්සාමිත්තො යුගන්ධරො.
                    </div>
                    <div class="gatha">‘‘ගොපාලො සුප්පරොධො ච 
                        <span class="note">(සුප්පගෙධො ච (සී. ස්‍යා. පී.))</span>, හිරි නෙත්ති 
                        <span class="note">(හිරී නෙත්තී (සී. පී.))</span> ච මන්දියො;
                    </div>
                    <div class="gatha">පඤ්චාලචණ්ඩො ආළවකො, පජ්ජුන්නො සුමනො සුමුඛො;</div>
                    <div class="gathalast">දධිමුඛො මණි මාණිවරො 
                        <span class="note">(මණි මානිචරො (ස්‍යා. පී.))</span> දීඝො, අථො සෙරීසකො සහ.
                    </div>
                    <div class="bodytext">‘‘ඉමෙසං යක්ඛානං මහායක්ඛානං සෙනාපතීනං මහාසෙනාපතීනං උජ්ඣාපෙතබ්බං වික්කන්දිතබ්බං විරවිතබ්බං - ‘අයං යක්ඛො ගණ්හාති, අයං යක්ඛො ආවිසති, අයං යක්ඛො හෙඨෙති, අයං යක්ඛො විහෙඨෙති, අයං යක්ඛො හිංසති, අයං යක්ඛො විහිංසති, අයං යක්ඛො න මුඤ්චතී’ති.</div>
                    <div class="bodytext">‘‘අයං 
                        <pb ed="M" n="3.0166"/> ඛො සා, මාරිස, ආටානාටියා රක්ඛා භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරාය. හන්ද ච දානි මයං, මාරිස, ගච්ඡාම 
                        <pb ed="V" n="3.0156"/> බහුකිච්චා මයං බහුකරණීයා’’ති. ‘‘යස්සදානි තුම්හෙ මහාරාජානො කාලං මඤ්ඤථා’’ති.
                    </div>
                </div>
                <div class="paragraph" para="284">
                    <span class="paranum">284</span>
                    <div class="bodytext"> අථ ඛො චත්තාරො මහාරාජා උට්ඨායාසනා භගවන්තං අභිවාදෙත්වා පදක්ඛිණං කත්වා තත්ථෙවන්තරධායිංසු. තෙපි ඛො යක්ඛා උට්ඨායාසනා අප්පෙකච්චෙ භගවන්තං අභිවාදෙත්වා පදක්ඛිණං කත්වා තත්ථෙවන්තරධායිංසු. අප්පෙකච්චෙ භගවතා සද්ධිං සම්මොදිංසු, සම්මොදනීයං කථං සාරණීයං වීතිසාරෙත්වා තත්ථෙවන්තරධායිංසු 
                        <pb ed="P" n="3.0206"/>. අප්පෙකච්චෙ 
                        <pb ed="T" n="3.0219"/> යෙන භගවා තෙනඤ්ජලිං පණාමෙත්වා තත්ථෙවන්තරධායිංසු. අප්පෙකච්චෙ නාමගොත්තං සාවෙත්වා තත්ථෙවන්තරධායිංසු. අප්පෙකච්චෙ තුණ්හීභූතා තත්ථෙවන්තරධායිංසූති.
                    </div>
                </div>
            </div>
            <div class="centre ct_sutta_section ending">පඨමභාණවාරො නිට්ඨිතො.</div>
        </div>
        <div class="subhead ct_sutta_section" node-id="17182">
            <span class="subhead ct_sutta_section">දුතියභාණවාරො</span>
            <div class="subhead-contents">
                <div class="paragraph" para="285">
                    <span class="paranum">285</span>
                    <div class="bodytext"> අථ ඛො භගවා තස්සා රත්තියා අච්චයෙන භික්ඛූ ආමන්තෙසි - ‘‘ඉමං, භික්ඛවෙ, රත්තිං චත්තාරො මහාරාජා මහතියා ච යක්ඛසෙනාය මහතියා ච ගන්ධබ්බසෙනාය මහතියා ච කුම්භණ්ඩසෙනාය මහතියා ච නාගසෙනාය චතුද්දිසං රක්ඛං ඨපෙත්වා චතුද්දිසං ගුම්බං ඨපෙත්වා චතුද්දිසං ඔවරණං ඨපෙත්වා අභික්කන්තාය රත්තියා අභික්කන්තවණ්ණා කෙවලකප්පං ගිජ්ඣකූටං පබ්බතං ඔභාසෙත්වා යෙනාහං තෙනුපසඞ්කමිංසු; උපසඞ්කමිත්වා මං අභිවාදෙත්වා එකමන්තං නිසීදිංසු. තෙපි ඛො, භික්ඛවෙ, යක්ඛා අප්පෙකච්චෙ මං අභිවාදෙත්වා එකමන්තං නිසීදිංසු. අප්පෙකච්චෙ මයා සද්ධිං සම්මොදිංසු, සම්මොදනීයං කථං සාරණීයං වීතිසාරෙත්වා එකමන්තං නිසීදිංසු. අප්පෙකච්චෙ යෙනාහං තෙනඤ්ජලිං පණාමෙත්වා එකමන්තං නිසීදිංසු. අප්පෙකච්චෙ නාමගොත්තං සාවෙත්වා එකමන්තං නිසීදිංසු. අප්පෙකච්චෙ තුණ්හීභූතා එකමන්තං නිසීදිංසු.</div>
                </div>
                <div class="paragraph" para="286">
                    <span class="paranum">286</span>
                    <div class="bodytext"> ‘‘එකමන්තං නිසින්නො ඛො, භික්ඛවෙ, වෙස්සවණො මහාරාජා මං එතදවොච - ‘සන්ති හි, භන්තෙ, උළාරා යක්ඛා භගවතො අප්පසන්නා...පෙ.... සන්ති හි 
                        <pb ed="M" n="3.0167"/>, භන්තෙ නීචා 
                        <pb ed="T" n="3.0220"/> යක්ඛා භගවතො පසන්නා. යෙභුය්‍යෙන ඛො පන, භන්තෙ, යක්ඛා අප්පසන්නායෙව භගවතො. තං කිස්ස හෙතු? භගවා හි, භන්තෙ, පාණාතිපාතා වෙරමණියා ධම්මං දෙසෙති... සුරාමෙරයමජ්ජප්පමාදට්ඨානා 
                        <pb ed="V" n="3.0157"/> වෙරමණියා ධම්මං දෙසෙති. යෙභුය්‍යෙන ඛො පන, භන්තෙ, යක්ඛා අප්පටිවිරතායෙව පාණාතිපාතා... අප්පටිවිරතා සුරාමෙරයමජ්ජප්පමාදට්ඨානා. තෙසං තං හොති අප්පියං අමනාපං. සන්ති හි, භන්තෙ, භගවතො සාවකා අරඤ්ඤවනපත්ථානි පන්තානි සෙනාසනානි පටිසෙවන්ති අප්පසද්දානි අප්පනිග්ඝොසානි විජනවාතානි මනුස්සරාහස්සෙය්‍යකානි පටිසල්ලානසාරුප්පානි. තත්ථ සන්ති උළාරා යක්ඛා නිවාසිනො, යෙ ඉමස්මිං භගවතො පාවචනෙ අප්පසන්නා, තෙසං පසාදාය උග්ගණ්හාතු, භන්තෙ, භගවා ආටානාටියං රක්ඛං භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරායා’ති. අධිවාසෙසිං ඛො අහං, භික්ඛවෙ, තුණ්හීභාවෙන. අථ ඛො, භික්ඛවෙ, වෙස්සවණො මහාරාජා මෙ අධිවාසනං විදිත්වා තායං වෙලායං ඉමං ආටානාටියං රක්ඛං අභාසි -
                    </div>
                </div>
                <div class="paragraph" para="287">
                    <span class="paranum">287</span>
                    <div class="bodytext"> ‘විපස්සිස්ස ච නමත්ථු, චක්ඛුමන්තස්ස සිරීමතො.</div>
                    <div class="gathalast">සිඛිස්සපි ච නමත්ථු, සබ්බභූතානුකම්පිනො.</div>
                    <div class="gatha">‘වෙස්සභුස්ස ච නමත්ථු, න්හාතකස්ස තපස්සිනො;</div>
                    <div class="gathalast">නමත්ථු කකුසන්ධස්ස, මාරසෙනාපමද්දිනො.</div>
                    <div class="gatha">‘කොණාගමනස්ස නමත්ථු, බ්‍රාහ්මණස්ස වුසීමතො;</div>
                    <div class="gathalast">කස්සපස්ස ච නමත්ථු, විප්පමුත්තස්ස සබ්බධි.</div>
                    <div class="gatha">‘අඞ්ගීරසස්ස නමත්ථු, සක්‍යපුත්තස්ස සිරීමතො;</div>
                    <div class="gathalast">යො ඉමං ධම්මං දෙසෙසි, සබ්බදුක්ඛාපනූදනං.</div>
                    <div class="gatha">‘යෙ චාපි නිබ්බුතා ලොකෙ, යථාභූතං විපස්සිසුං;</div>
                    <div class="gathalast">තෙ ජනා අපිසුණාථ, මහන්තා වීතසාරදා.</div>
                    <div class="gatha">‘හිතං දෙවමනුස්සානං, යං නමස්සන්ති ගොතමං;</div>
                    <div class="gathalast">විජ්ජාචරණසම්පන්නං, මහන්තං වීතසාරදං.</div>
                </div>
                <div class="paragraph" para="288">
                    <span class="paranum">288</span>
                    <div class="bodytext"> ‘යතො 
                        <pb ed="V" n="3.0158"/> උග්ගච්ඡති සූරියො, ආදිච්චො මණ්ඩලී මහා.
                    </div>
                    <div class="gatha">යස්ස චුග්ගච්ඡමානස්ස, සංවරීපි නිරුජ්ඣති;</div>
                    <div class="gathalast">යස්ස චුග්ගතෙ සූරියෙ, ‘‘දිවසො’’ති පවුච්චති.</div>
                    <div class="gatha">‘රහදොපි 
                        <pb ed="M" n="3.0168"/> තත්ථ ගම්භීරො, සමුද්දො සරිතොදකො;
                    </div>
                    <div class="gathalast">එවං තං තත්ථ ජානන්ති, ‘‘සමුද්දො සරිතොදකො’’.</div>
                    <div class="gatha">‘ඉතො ‘‘සා පුරිමා දිසා’’, ඉති නං ආචික්ඛතී ජනො;</div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘ගන්ධබ්බානං අධිපති, ‘‘ධතරට්ඨො’’ති නාමසො;</div>
                    <div class="gathalast">රමතී නච්චගීතෙහි, ගන්ධබ්බෙහි පුරක්ඛතො.</div>
                    <div class="gatha">‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">‘තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්සා එවං වදෙමසෙ.</div>
                    <div class="gatha">‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’’.</div>
                </div>
                <div class="paragraph" para="289">
                    <span class="paranum">289</span>
                    <div class="bodytext"> ‘යෙන පෙතා පවුච්චන්ති, පිසුණා පිට්ඨිමංසිකා.</div>
                    <div class="gathalast">පාණාතිපාතිනො ලුද්දා, චොරා නෙකතිකා ජනා.</div>
                    <div class="gatha">‘ඉතො 
                        <pb ed="V" n="3.0159"/> ‘‘සා දක්ඛිණා දිසා’’, ඉති නං ආචික්ඛතී ජනො;
                    </div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘කුම්භණ්ඩානං අධිපති, ‘‘විරූළ්හො’’ ඉති නාමසො;</div>
                    <div class="gathalast">රමතී නච්චගීතෙහි, කුම්භණ්ඩෙහි පුරක්ඛතො.</div>
                    <div class="gatha">‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">‘තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘නමො 
                        <pb ed="M" n="3.0169"/> තෙ පුරිසාජඤ්ඤ, නමො තෙ පුරිසුත්තම;
                    </div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’’.</div>
                </div>
                <div class="paragraph" para="290">
                    <span class="paranum">290</span>
                    <div class="bodytext"> ‘යත්ථ චොග්ගච්ඡති සූරියො, ආදිච්චො මණ්ඩලී මහා.</div>
                    <div class="gatha">යස්ස චොග්ගච්ඡමානස්ස, දිවසොපි නිරුජ්ඣති;</div>
                    <div class="gathalast">යස්ස චොග්ගතෙ සූරියෙ, ‘‘සංවරී’’ති පවුච්චති.</div>
                    <div class="gatha">‘රහදොපි තත්ථ ගම්භීරො, සමුද්දො සරිතොදකො;</div>
                    <div class="gathalast">එවං තං තත්ථ ජානන්ති, සමුද්දො සරිතොදකො.</div>
                    <div class="gatha">‘ඉතො ‘‘සා පච්ඡිමා දිසා’’, ඉති නං ආචික්ඛතී ජනො;</div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘නාගානඤ්ච 
                        <pb ed="V" n="3.0160"/> අධිපති, ‘‘විරූපක්ඛො’’ති නාමසො;
                    </div>
                    <div class="gathalast">රමතී නච්චගීතෙහි, නාගෙහෙව පුරක්ඛතො.</div>
                    <div class="gatha">‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">‘තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතමං’’.</div>
                </div>
                <div class="paragraph" para="291">
                    <span class="paranum">291</span>
                    <div class="bodytext"> ‘යෙන උත්තරකුරුව්හො, මහානෙරු සුදස්සනො.</div>
                    <div class="gathalast">මනුස්සා තත්ථ ජායන්ති, අමමා අපරිග්ගහා.</div>
                    <div class="gatha">‘න 
                        <pb ed="M" n="3.0170"/> තෙ බීජං පවපන්ති, නාපි නීයන්ති නඞ්ගලා;
                    </div>
                    <div class="gathalast">අකට්ඨපාකිමං සාලිං, පරිභුඤ්ජන්ති මානුසා.</div>
                    <div class="gatha">‘අකණං අථුසං සුද්ධං, සුගන්ධං තණ්ඩුලප්ඵලං;</div>
                    <div class="gathalast">තුණ්ඩිකීරෙ පචිත්වාන, තතො භුඤ්ජන්ති භොජනං.</div>
                    <div class="gatha">‘ගාවිං එකඛුරං කත්වා, අනුයන්ති දිසොදිසං;</div>
                    <div class="gathalast">පසුං එකඛුරං කත්වා, අනුයන්ති දිසොදිසං.</div>
                    <div class="gatha">‘ඉත්ථිං වා වාහනං කත්වා, අනුයන්ති දිසොදිසං;</div>
                    <div class="gathalast">පුරිසං වාහනං කත්වා, අනුයන්ති දිසොදිසං.</div>
                    <div class="gatha">‘කුමාරිං 
                        <pb ed="V" n="3.0161"/> වාහනං කත්වා, අනුයන්ති දිසොදිසං;
                    </div>
                    <div class="gathalast">කුමාරං වාහනං කත්වා, අනුයන්ති දිසොදිසං.</div>
                    <div class="gatha">‘තෙ යානෙ අභිරුහිත්වා,</div>
                    <div class="gatha">සබ්බා දිසා අනුපරියායන්ති;</div>
                    <div class="gathalast">පචාරා තස්ස රාජිනො.</div>
                    <div class="gatha">‘හත්ථියානං අස්සයානං,</div>
                    <div class="gatha">දිබ්බං යානං උපට්ඨිතං;</div>
                    <div class="gatha">පාසාදා සිවිකා චෙව,</div>
                    <div class="gathalast">මහාරාජස්ස යසස්සිනො.</div>
                    <div class="gatha">‘තස්ස ච නගරා අහු,</div>
                    <div class="gatha">අන්තලික්ඛෙ සුමාපිතා;</div>
                    <div class="gatha">ආටානාටා කුසිනාටා පරකුසිනාටා,</div>
                    <div class="gathalast">නාටසුරියා පරකුසිටනාටා.</div>
                    <div class="gatha">‘උත්තරෙන කසිවන්තො,</div>
                    <div class="gatha">ජනොඝමපරෙන ච;</div>
                    <div class="gatha">නවනවුතියො අම්බරඅම්බරවතියො,</div>
                    <div class="gathalast">ආළකමන්දා නාම රාජධානී.</div>
                    <div class="gatha">‘කුවෙරස්ස ඛො පන, මාරිස, මහාරාජස්ස විසාණා නාම රාජධානී;</div>
                    <div class="gathalast">තස්මා කුවෙරො මහාරාජා, ‘‘වෙස්සවණො’’ති පවුච්චති.</div>
                    <div class="gatha">‘පච්චෙසන්තො 
                        <pb ed="M" n="3.0171"/> පකාසෙන්ති, තතොලා තත්තලා තතොතලා;
                    </div>
                    <div class="gathalast">ඔජසි තෙජසි තතොජසී, සූරො රාජා අරිට්ඨො නෙමි.</div>
                    <div class="gatha">‘රහදොපි තත්ථ ධරණී නාම, යතො මෙඝා පවස්සන්ති;</div>
                    <div class="gathalast">වස්සා යතො පතායන්ති, සභාපි තත්ථ සාලවතී නාම.</div>
                    <div class="gatha">‘යත්ථ 
                        <pb ed="V" n="3.0162"/> යක්ඛා පයිරුපාසන්ති, තත්ථ නිච්චඵලා රුක්ඛා;
                    </div>
                    <div class="gatha">නානා දිජගණා යුතා, මයූරකොඤ්චාභිරුදා;</div>
                    <div class="gathalast">කොකිලාදීහි වග්ගුහි.</div>
                    <div class="gatha">‘ජීවඤ්ජීවකසද්දෙත්ථ, අථො ඔට්ඨවචිත්තකා;</div>
                    <div class="gathalast">කුක්කුටකා කුළීරකා, වනෙ පොක්ඛරසාතකා.</div>
                    <div class="gatha">‘සුකසාළික සද්දෙත්ථ, දණ්ඩමාණවකානි ච;</div>
                    <div class="gathalast">සොභති සබ්බකාලං සා, කුවෙරනළිනී සදා.</div>
                    <div class="gatha">‘ඉතො ‘‘සා උත්තරා දිසා’’, ඉති නං ආචික්ඛතී ජනො;</div>
                    <div class="gathalast">යං දිසං අභිපාලෙති, මහාරාජා යසස්සි සො.</div>
                    <div class="gatha">‘යක්ඛානඤ්ච අධිපති, ‘‘කුවෙරො’’ ඉති නාමසො;</div>
                    <div class="gathalast">රමතී නච්චගීතෙහි, යක්ඛෙහෙව පුරක්ඛතො.</div>
                    <div class="gatha">‘පුත්තාපි තස්ස බහවො, එකනාමාති මෙ සුතං;</div>
                    <div class="gathalast">අසීති දස එකො ච, ඉන්දනාමා මහබ්බලා.</div>
                    <div class="gatha">‘තෙ චාපි බුද්ධං දිස්වාන, බුද්ධං ආදිච්චබන්ධුනං;</div>
                    <div class="gathalast">දූරතොව නමස්සන්ති, මහන්තං වීතසාරදං.</div>
                    <div class="gatha">‘නමො තෙ පුරිසාජඤ්ඤ, නමො තෙ පුරිසුත්තම;</div>
                    <div class="gatha">කුසලෙන සමෙක්ඛසි, අමනුස්සාපි තං වන්දන්ති;</div>
                    <div class="gathalast">සුතං නෙතං අභිණ්හසො, තස්මා එවං වදෙමසෙ.</div>
                    <div class="gatha">‘‘ජිනං වන්දථ ගොතමං, ජිනං වන්දාම ගොතමං;</div>
                    <div class="gathalast">විජ්ජාචරණසම්පන්නං, බුද්ධං වන්දාම ගොතම’’න්ති.</div>
                </div>
                <div class="paragraph" para="292">
                    <span class="paranum">292</span>
                    <div class="bodytext"> ‘අයං ඛො සා, මාරිස 
                        <pb ed="T" n="3.0221"/>, ආටානාටියා රක්ඛා භික්ඛූනං භික්ඛුනීනං උපාසකානං 
                        <pb ed="V" n="3.0163"/> උපාසිකානං ගුත්තියා රක්ඛාය අවිහිංසාය ඵාසුවිහාරාය. යස්ස කස්සචි, මාරිස, භික්ඛුස්ස වා භික්ඛුනියා වා උපාසකස්ස වා උපාසිකාය 
                        <pb ed="M" n="3.0172"/> වා අයං ආටානාටියා රක්ඛා සුග්ගහිතා භවිස්සති සමත්තා පරියාපුතා තං චෙ අමනුස්සො යක්ඛො වා යක්ඛිනී වා...පෙ.... ගන්ධබ්බො වා ගන්ධබ්බී වා...පෙ.... කුම්භණ්ඩො වා කුම්භණ්ඩී වා...පෙ.... නාගො වා නාගී වා නාගපොතකො වා නාගපොතිකා වා නාගමහාමත්තො වා නාගපාරිසජ්ජො වා නාගපචාරො වා, පදුට්ඨචිත්තො භික්ඛුං වා භික්ඛුනිං වා උපාසකං වා උපාසිකං වා ගච්ඡන්තං වා අනුගච්ඡෙය්‍ය, ඨිතං වා උපතිට්ඨෙය්‍ය, නිසින්නං වා උපනිසීදෙය්‍ය, නිපන්නං වා උපනිපජ්ජෙය්‍ය. න මෙ සො, මාරිස, අමනුස්සො ලභෙය්‍ය ගාමෙසු වා නිගමෙසු වා සක්කාරං වා ගරුකාරං වා. න මෙ සො, මාරිස, අමනුස්සො ලභෙය්‍ය ආළකමන්දාය නාම රාජධානියා වත්ථුං වා වාසං වා. න මෙ සො, මාරිස, අමනුස්සො ලභෙය්‍ය යක්ඛානං සමිතිං ගන්තුං. අපිස්සු නං, මාරිස, අමනුස්සා අනාවය්හම්පි නං කරෙය්‍යුං අවිවය්හං. අපිස්සු නං, මාරිස, අමනුස්සා අත්තාහි පරිපුණ්ණාහි පරිභාසාහි පරිභාසෙය්‍යුං. අපිස්සු නං, මාරිස, අමනුස්සා රිත්තංපිස්ස පත්තං සීසෙ නික්කුජ්ජෙය්‍යුං. අපිස්සු නං, මාරිස, අමනුස්සා සත්තධාපිස්ස මුද්ධං ඵාලෙය්‍යුං. සන්ති හි, මාරිස, අමනුස්සා චණ්ඩා රුද්ධා රභසා, තෙ නෙව මහාරාජානං ආදියන්ති, න මහාරාජානං පුරිසකානං ආදියන්ති, න මහාරාජානං පුරිසකානං පුරිසකානං ආදියන්ති. තෙ ඛො තෙ, මාරිස, අමනුස්සා මහාරාජානං අවරුද්ධා නාම වුච්චන්ති. සෙය්‍යථාපි, මාරිස, රඤ්ඤො මාගධස්ස විජිතෙ මහාචොරා. තෙ නෙව රඤ්ඤො මාගධස්ස ආදියන්ති, න රඤ්ඤො මාගධස්ස පුරිසකානං ආදියන්ති, න රඤ්ඤො මාගධස්ස පුරිසකානං පුරිසකානං ආදියන්ති. තෙ ඛො තෙ, මාරිස, මහාචොරා රඤ්ඤො මාගධස්ස අවරුද්ධා නාම වුච්චන්ති. එවමෙව ඛො, මාරිස, සන්ති අමනුස්සා චණ්ඩා රුද්ධා රභසා, තෙ නෙව මහාරාජානං ආදියන්ති, න මහාරාජානං පුරිසකානං ආදියන්ති, න මහාරාජානං පුරිසකානං පුරිසකානං ආදියන්ති. තෙ ඛො තෙ, මාරිස, අමනුස්සා මහාරාජානං අවරුද්ධා නාම වුච්චන්ති. යො හි කොචි, මාරිස, අමනුස්සො යක්ඛො වා යක්ඛිනී වා...පෙ.... ගන්ධබ්බො වා ගන්ධබ්බී වා...පෙ.... කුම්භණ්ඩො වා කුම්භණ්ඩී වා...පෙ.... නාගො වා නාගී වා...පෙ.... පදුට්ඨචිත්තො භික්ඛුං වා භික්ඛුනිං වා උපාසකං වා උපාසිකං වා ගච්ඡන්තං වා උපගච්ඡෙය්‍ය, ඨිතං වා උපතිට්ඨෙය්‍ය, නිසින්නං වා උපනිසීදෙය්‍ය, නිපන්නං වා උපනිපජ්ජෙය්‍ය. ඉමෙසං යක්ඛානං මහායක්ඛානං සෙනාපතීනං මහාසෙනාපතීනං උජ්ඣාපෙතබ්බං වික්කන්දිතබ්බං විරවිතබ්බං - ‘අයං යක්ඛො ගණ්හාති, අයං යක්ඛො ආවිසති, අයං යක්ඛො 
                        <pb ed="M" n="3.0173"/> හෙඨෙති, අයං යක්ඛො විහෙඨෙති, අයං යක්ඛො හිංසති, අයං යක්ඛො විහිංසති, අයං යක්ඛො න මුඤ්චතී’ති.
                    </div>
                </div>
                <div class="paragraph" para="293">
                    <span class="paranum">293</span>
                    <div class="bodytext"> ‘කතමෙසං 
                        <pb ed="V" n="3.0164"/> යක්ඛානං මහායක්ඛානං සෙනාපතීනං මහාසෙනාපතීනං?
                    </div>
                    <div class="gatha">‘ඉන්දො සොමො වරුණො ච, භාරද්වාජො පජාපති;</div>
                    <div class="gathalast">චන්දනො කාමසෙට්ඨො ච, කින්නුඝණ්ඩු නිඝණ්ඩු ච.</div>
                    <div class="gatha">‘පනාදො ඔපමඤ්ඤො ච, දෙවසූතො ච මාතලි;</div>
                    <div class="gathalast">චිත්තසෙනො ච ගන්ධබ්බො, නළො රාජා ජනෙසභො.</div>
                    <div class="gatha">‘සාතාගිරො හෙවමතො, පුණ්ණකො කරතියො ගුළො;</div>
                    <div class="gathalast">සිවකො මුචලින්දො ච, වෙස්සාමිත්තො යුගන්ධරො.</div>
                    <div class="gatha">‘ගොපාලො සුප්පරොධො ච, හිරි නෙත්ති ච මන්දියො;</div>
                    <div class="gatha">පඤ්චාලචණ්ඩො ආළවකො, පජ්ජුන්නො සුමනො සුමුඛො;</div>
                    <div class="gathalast">දධිමුඛො මණි මාණිවරො දීඝො, අථො සෙරීසකො සහ.</div>
                    <div class="bodytext">‘ඉමෙසං යක්ඛානං මහායක්ඛානං සෙනාපතීනං මහාසෙනාපතීනං උජ්ඣාපෙතබ්බං වික්කන්දිතබ්බං විරවිතබ්බං - ‘‘අයං යක්ඛො ගණ්හාති, අයං යක්ඛො ආවිසති, අයං යක්ඛො හෙඨෙති, අයං යක්ඛො විහෙඨෙති, අයං යක්ඛො හිංසති, අයං යක්ඛො විහිංසති, අයං යක්ඛො න මුඤ්චතී’’ති. අයං ඛො, මාරිස, ආටානාටියා රක්ඛා භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරාය. හන්ද ච දානි මයං, මාරිස, ගච්ඡාම, බහුකිච්චා මයං බහුකරණීයා’’’ති. ‘‘‘යස්ස දානි තුම්හෙ මහාරාජානො කාලං මඤ්ඤථා’’’ති.</div>
                </div>
                <div class="paragraph" para="294">
                    <span class="paranum">294</span>
                    <div class="bodytext"> ‘‘අථ ඛො, භික්ඛවෙ, චත්තාරො මහාරාජා උට්ඨායාසනා මං අභිවාදෙත්වා පදක්ඛිණං කත්වා තත්ථෙවන්තරධායිංසු. තෙපි ඛො, භික්ඛවෙ, යක්ඛා උට්ඨායාසනා අප්පෙකච්චෙ මං අභිවාදෙත්වා පදක්ඛිණං කත්වා තත්ථෙවන්තරධායිංසු. අප්පෙකච්චෙ මයා සද්ධිං සම්මොදිංසු, සම්මොදනීයං කථං සාරණීයං වීතිසාරෙත්වා තත්ථෙවන්තරධායිංසු. අප්පෙකච්චෙ යෙනාහං තෙනඤ්ජලිං පණාමෙත්වා තත්ථෙවන්තරධායිංසු. අප්පෙකච්චෙ නාමගොත්තං 
                        <pb ed="M" n="3.0174"/> සාවෙත්වා තත්ථෙවන්තරධායිංසු. අප්පෙකච්චෙ තුණ්හීභූතා තත්ථෙවන්තරධායිංසු.
                    </div>
                </div>
                <div class="paragraph" para="295">
                    <span class="paranum">295</span>
                    <div class="bodytext"> ‘‘උග්ගණ්හාථ 
                        <pb ed="V" n="3.0165"/>, භික්ඛවෙ, ආටානාටියං රක්ඛං. පරියාපුණාථ, භික්ඛවෙ, ආටානාටියං රක්ඛං. ධාරෙථ, භික්ඛවෙ, ආටානාටියං රක්ඛං. අත්ථසංහිතා 
                        <span class="note">(අත්ථසංහිතායං (ස්‍යා.))</span>, භික්ඛවෙ, ආටානාටියා රක්ඛා භික්ඛූනං භික්ඛුනීනං උපාසකානං උපාසිකානං ගුත්තියා රක්ඛාය අවිහිංසාය ඵාසුවිහාරායා’’ති. ඉදමවොච භගවා. අත්තමනා තෙ භික්ඛූ භගවතො භාසිතං අභිනන්දුන්ති.
                    </div>
                </div>
            </div>
        </div>
    </div>
    <div class="centre ct_sutta ending">ආටානාටියසුත්තං නිට්ඨිතං නවමං.</div>
</div>