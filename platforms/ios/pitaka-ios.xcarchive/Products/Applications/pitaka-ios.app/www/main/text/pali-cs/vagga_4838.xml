<div class="chapter ct_vagga" node-id="48380">
    <span class="chapter ct_vagga">29. ධාතුභාජනීයකථා</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> මහාගොතමො 
                <pb ed="P" n="0.0068"/> ජිනවරො, කුසිනාරම්හි නිබ්බුතො;
            </div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> එකො අජාතසත්තුස්ස, එකො වෙසාලියා පුරෙ;</div>
            <div class="gathalast">එකො කපිලවත්ථුස්මිං, එකො ච අල්ලකප්පකෙ.</div>
        </div>
        <div class="paragraph" para="3">
            <span class="paranum">3</span>
            <div class="gatha"> එකො ච රාමගාමම්හි, එකො ච වෙඨදීපකෙ;</div>
            <div class="gathalast">එකො පාවෙය්‍යකෙ මල්ලෙ, එකො ච කොසිනාරකෙ.</div>
        </div>
        <div class="paragraph" para="4">
            <span class="paranum">4</span>
            <div class="gatha"> කුම්භස්ස 
                <pb ed="V" n="2.0368"/> ථූපං කාරෙසි, බ්‍රාහ්මණො දොණසව්හයො;
            </div>
            <div class="gathalast">අඞ්ගාරථූපං කාරෙසුං, මොරියා තුට්ඨමානසා.</div>
        </div>
        <div class="paragraph" para="5">
            <span class="paranum">5</span>
            <div class="gatha"> අට්ඨ සාරීරිකා ථූපා, නවමො කුම්භචෙතියො;</div>
            <div class="gathalast">අඞ්ගාරථූපො දසමො, තදායෙව පතිට්ඨිතො.</div>
        </div>
        <div class="paragraph" para="6">
            <span class="paranum">6</span>
            <div class="gatha"> උණ්හීසං චතස්සො දාඨා, අක්ඛකා ද්වෙ ච ධාතුයො;</div>
            <div class="gathalast">අසම්භින්නා ඉමා සත්ත, සෙසා භින්නාව ධාතුයො.</div>
        </div>
        <div class="paragraph" para="7">
            <span class="paranum">7</span>
            <div class="gatha"> මහන්තා 
                <pb ed="M" n="2.0384"/> මුග්ගමත්තා ච 
                <span class="note">(මුග්ගමාසාව (ක.))</span>, මජ්ඣිමා භින්නතණ්ඩුලා;
            </div>
            <div class="gathalast">ඛුද්දකා සාසපමත්තා ච, නානාවණ්ණා ච ධාතුයො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> මහන්තා සුවණ්ණවණ්ණා ච, මුත්තවණ්ණා ච මජ්ඣිමා;</div>
            <div class="gathalast">ඛුද්දකා මකුලවණ්ණා ච, සොළසදොණමත්තිකා.</div>
        </div>
        <div class="paragraph" para="9">
            <span class="paranum">9</span>
            <div class="gatha"> මහන්තා පඤ්ච නාළියො, නාළියො පඤ්ච මජ්ඣිමා;</div>
            <div class="gathalast">ඛුද්දකා ඡ නාළී චෙව, එතා සබ්බාපි ධාතුයො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> උණ්හීසං සීහළෙ දීපෙ, බ්‍රහ්මලොකෙ ච වාමකං;</div>
            <div class="gathalast">සීහළෙ දක්ඛිණක්ඛඤ්ච, සබ්බාපෙතා පතිට්ඨිතා.</div>
        </div>
        <div class="paragraph" para="11">
            <span class="paranum">11</span>
            <div class="gatha"> එකා දාඨා තිදසපුරෙ, එකා නාගපුරෙ අහු;</div>
            <div class="gathalast">එකා ගන්ධාරවිසයෙ, එකා කලිඞ්ගරාජිනො.</div>
        </div>
        <div class="paragraph" para="12">
            <span class="paranum">12</span>
            <div class="gatha"> චත්තාලීසසමා 
                <pb ed="T" n="2.0549"/> දන්තා, කෙසා ලොමා ච සබ්බසො;
            </div>
            <div class="gathalast">දෙවා හරිංසු එකෙකං, චක්කවාළපරම්පරා.</div>
        </div>
        <div class="paragraph" para="13">
            <span class="paranum">13</span>
            <div class="gatha"> වජිරායං භගවතො, පත්තො දණ්ඩඤ්ච චීවරං;</div>
            <div class="gathalast">නිවාසනං කුලඝරෙ, පච්චත්ථරණං කපිලව්හයෙ 
                <span class="note">(සිලව්හයෙ (ස්‍යා.))</span>.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> පාටලිපුත්තපුරම්හි, කරණං කායබන්ධනං;</div>
            <div class="gathalast">චම්පායුදකසාටියං, උණ්ණලොමඤ්ච කොසලෙ.</div>
        </div>
        <div class="paragraph" para="15">
            <span class="paranum">15</span>
            <div class="gatha"> කාසාවං බ්‍රහ්මලොකෙ ච, වෙඨනං තිදසෙ පුරෙ;</div>
            <div class="gathalast">නිසීදනං අවන්තීසු, රට්ඨෙ 
                <span class="note">(දෙවරට්ඨෙ (ස්‍යා.))</span> අත්ථරණං තදා.
            </div>
        </div>
        <div class="paragraph" para="16">
            <span class="paranum">16</span>
            <div class="gatha"> අරණී ච මිථිලායං, විදෙහෙ පරිසාවනං;</div>
            <div class="gathalast">වාසි 
                <pb ed="P" n="0.0069"/> සූචිඝරඤ්චාපි, ඉන්දපත්ථපුරෙ තදා.
            </div>
        </div>
        <div class="paragraph" para="17">
            <span class="paranum">17</span>
            <div class="gatha"> පරික්ඛාරා අවසෙසා, ජනපදෙ අපරන්තකෙ;</div>
            <div class="gathalast">පරිභුත්තානි මුනිනා, අකංසු මනුජා තදා.</div>
        </div>
        <div class="paragraph" para="18">
            <span class="paranum">18</span>
            <div class="gatha"> ධාතුවිත්ථාරිකං 
                <pb ed="V" n="2.0369"/> ආසි, ගොතමස්ස මහෙසිනො;
            </div>
            <div class="gathalast">පාණීනං අනුකම්පාය, අහු පොරාණිකං තදාති.</div>
        </div>
    </div>
    <div class="centre ct_vagga ending">ධාතුභාජනීයකථා නිට්ඨිතා.</div>
</div>
<chapter-ending/>
<div class="centre ct_book ending">බුද්ධවංසොනිට්ඨිතො.</div>