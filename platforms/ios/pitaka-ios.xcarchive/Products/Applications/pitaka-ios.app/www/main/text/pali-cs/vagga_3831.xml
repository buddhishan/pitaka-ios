<div class="chapter ct_vagga" node-id="38310">
    <span class="chapter ct_vagga">22. නිරයවග්ගො</span>
    <div class="chapter-contents">
        <div class="paragraph" para="306">
            <span class="paranum">306</span>
            <div class="gatha"> අභූතවාදී 
                <pb ed="M" n="0.0057"/>
                <pb ed="V" n="0.0052"/> නිරයං උපෙති, යො වාපි 
                <span class="note">(යො චාපි (සී. පී. ක.))</span> කත්වා න කරොමි චාහ 
                <span class="note">(න කරොමීති චාහ (ස්‍යා.))</span>;
            </div>
            <div class="gathalast">උභොපි තෙ පෙච්ච සමා භවන්ති, නිහීනකම්මා මනුජා පරත්ථ.</div>
        </div>
        <div class="paragraph" para="307">
            <span class="paranum">307</span>
            <div class="gatha"> කාසාවකණ්ඨා බහවො, පාපධම්මා අසඤ්ඤතා;</div>
            <div class="gathalast">පාපා පාපෙහි කම්මෙහි, නිරයං තෙ උපපජ්ජරෙ.</div>
        </div>
        <div class="paragraph" para="308">
            <span class="paranum">308</span>
            <div class="gatha"> සෙය්‍යො 
                <pb ed="T" n="0.0056"/> අයොගුළො භුත්තො, තත්තො අග්ගිසිඛූපමො;
            </div>
            <div class="gathalast">යඤ්චෙ භුඤ්ජෙය්‍ය දුස්සීලො, රට්ඨපිණ්ඩමසඤ්ඤතො.</div>
        </div>
        <div class="paragraph" para="309">
            <span class="paranum">309</span>
            <div class="gatha"> චත්තාරි ඨානානි නරො පමත්තො, ආපජ්ජති පරදාරූපසෙවී;</div>
            <div class="gathalast">අපුඤ්ඤලාභං න නිකාමසෙය්‍යං, නින්දං තතීයං නිරයං චතුත්ථං.</div>
        </div>
        <div class="paragraph" para="310">
            <span class="paranum">310</span>
            <div class="gatha"> අපුඤ්ඤලාභො 
                <pb ed="P" n="0.0045"/> ච ගතී ච පාපිකා, භීතස්ස භීතාය රතී ච ථොකිකා;
            </div>
            <div class="gathalast">රාජා ච දණ්ඩං ගරුකං පණෙති, තස්මා නරො පරදාරං න සෙවෙ.</div>
        </div>
        <div class="paragraph" para="311">
            <span class="paranum">311</span>
            <div class="gatha"> කුසො යථා දුග්ගහිතො, හත්ථමෙවානුකන්තති;</div>
            <div class="gathalast">සාමඤ්ඤං දුප්පරාමට්ඨං, නිරයායුපකඩ්ඪති.</div>
        </div>
        <div class="paragraph" para="312">
            <span class="paranum">312</span>
            <div class="gatha"> යං 
                <pb ed="M" n="0.0058"/> කිඤ්චි සිථිලං කම්මං, සංකිලිට්ඨඤ්ච යං වතං;
            </div>
            <div class="gathalast">සඞ්කස්සරං බ්‍රහ්මචරියං, න තං හොති මහප්ඵලං.</div>
        </div>
        <div class="paragraph" para="313">
            <span class="paranum">313</span>
            <div class="gatha"> කයිරා චෙ කයිරාථෙනං 
                <span class="note">(කයිරා නං (ක.))</span>, දළ්හමෙනං පරක්කමෙ;
            </div>
            <div class="gathalast">සිථිලො හි පරිබ්බාජො, භිය්‍යො ආකිරතෙ රජං.</div>
        </div>
        <div class="paragraph" para="314">
            <span class="paranum">314</span>
            <div class="gatha"> අකතං 
                <pb ed="V" n="0.0053"/> දුක්කටං සෙය්‍යො, පච්ඡා තප්පති දුක්කටං;
            </div>
            <div class="gathalast">කතඤ්ච සුකතං සෙය්‍යො, යං කත්වා නානුතප්පති.</div>
        </div>
        <div class="paragraph" para="315">
            <span class="paranum">315</span>
            <div class="gatha"> නගරං යථා පච්චන්තං, ගුත්තං සන්තරබාහිරං;</div>
            <div class="gatha">එවං 
                <pb ed="T" n="0.0057"/> ගොපෙථ අත්තානං, ඛණො වො 
                <span class="note">(ඛණො වෙ (සී. පී. ක.))</span> මා උපච්චගා;
            </div>
            <div class="gathalast">ඛණාතීතා හි සොචන්ති, නිරයම්හි සමප්පිතා.</div>
        </div>
        <div class="paragraph" para="316">
            <span class="paranum">316</span>
            <div class="gatha"> අලජ්ජිතායෙ ලජ්ජන්ති, ලජ්ජිතායෙ න ලජ්ජරෙ;</div>
            <div class="gathalast">මිච්ඡාදිට්ඨිසමාදානා, සත්තා ගච්ඡන්ති දුග්ගතිං.</div>
        </div>
        <div class="paragraph" para="317">
            <span class="paranum">317</span>
            <div class="gatha"> අභයෙ භයදස්සිනො, භයෙ චාභයදස්සිනො;</div>
            <div class="gathalast">මිච්ඡාදිට්ඨිසමාදානා, සත්තා ගච්ඡන්ති දුග්ගතිං.</div>
        </div>
        <div class="paragraph" para="318">
            <span class="paranum">318</span>
            <div class="gatha"> අවජ්ජෙ 
                <pb ed="P" n="0.0046"/> වජ්ජමතිනො, වජ්ජෙ චාවජ්ජදස්සිනො;
            </div>
            <div class="gathalast">මිච්ඡාදිට්ඨිසමාදානා, සත්තා ගච්ඡන්ති දුග්ගතිං.</div>
        </div>
        <div class="paragraph" para="319">
            <span class="paranum">319</span>
            <div class="gatha"> වජ්ජඤ්ච වජ්ජතො ඤත්වා, අවජ්ජඤ්ච අවජ්ජතො;</div>
            <div class="gathalast">සම්මාදිට්ඨිසමාදානා, සත්තා ගච්ඡන්ති සුග්ගතිං.</div>
        </div>
    </div>
    <div class="centre ct_vagga ending">නිරයවග්ගො ද්වාවීසතිමො නිට්ඨිතො.</div>
</div>