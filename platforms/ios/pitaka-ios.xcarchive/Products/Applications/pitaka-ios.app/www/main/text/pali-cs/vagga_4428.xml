<div class="chapter ct_nipatha" node-id="44280">
    <span class="chapter ct_nipatha">19. පඤ්ඤාසනිපාතො</span>
    <div class="chapter-contents">
        <div class="subhead ct_sutta" node-id="44281">
            <span class="subhead ct_sutta">1. තාලපුටත්ථෙරගාථා</span>
            <div class="subhead-contents">
                <div class="paragraph" para="1094">
                    <span class="paranum">1094</span>
                    <div class="gatha"> ‘‘කදා 
                        <pb ed="M" n="0.0354"/>
                        <pb ed="V" n="0.0285"/>
                        <pb ed="P" n="0.0097"/> නුහං පබ්බතකන්දරාසු, එකාකියො අද්දුතියො විහස්සං;
                    </div>
                    <div class="gathalast">අනිච්චතො සබ්බභවං විපස්සං, තං මෙ ඉදං තං නු කදා භවිස්සති.</div>
                </div>
                <div class="paragraph" para="1095">
                    <span class="paranum">1095</span>
                    <div class="gatha"> ‘‘කදා නුහං භින්නපටන්ධරො මුනි, කාසාවවත්ථො 
                        <pb ed="T" n="0.0414"/> අමමො නිරාසො;
                    </div>
                    <div class="gathalast">රාගඤ්ච දොසඤ්ච තථෙව මොහං, හන්ත්වා සුඛී පවනගතො විහස්සං.</div>
                </div>
                <div class="paragraph" para="1096">
                    <span class="paranum">1096</span>
                    <div class="gatha"> ‘‘කදා අනිච්චං වධරොගනීළං, කායං ඉමං මච්චුජරායුපද්දුතං;</div>
                    <div class="gathalast">විපස්සමානො වීතභයො විහස්සං, එකො වනෙ තං නු කදා භවිස්සති.</div>
                </div>
                <div class="paragraph" para="1097">
                    <span class="paranum">1097</span>
                    <div class="gatha"> ‘‘කදා නුහං භයජනනිං දුඛාවහං, තණ්හාලතං බහුවිධානුවත්තනිං;</div>
                    <div class="gathalast">පඤ්ඤාමයං තිඛිණමසිං ගහෙත්වා, ඡෙත්වා වසෙ තම්පි කදා භවිස්සති.</div>
                </div>
                <div class="paragraph" para="1098">
                    <span class="paranum">1098</span>
                    <div class="gatha"> ‘‘කදා නු පඤ්ඤාමයමුග්ගතෙජං, සත්ථං ඉසීනං සහසාදියිත්වා;</div>
                    <div class="gathalast">මාරං සසෙනං සහසා භඤ්ජිස්සං, සීහාසනෙ තං නු කදා භවිස්සති.</div>
                </div>
                <div class="paragraph" para="1099">
                    <span class="paranum">1099</span>
                    <div class="gatha"> ‘‘කදා නුහං සබ්භි සමාගමෙසු, දිට්ඨො භවෙ ධම්මගරූහි තාදිභි;</div>
                    <div class="gathalast">යාථාවදස්සීහි ජිතින්ද්‍රියෙහි, පධානියො 
                        <pb ed="T" n="0.0415"/> තං නු කදා භවිස්සති.
                    </div>
                </div>
                <div class="paragraph" para="1100">
                    <span class="paranum">1100</span>
                    <div class="gatha"> ‘‘කදා නු මං තන්දි ඛුදා පිපාසා, වාතාතපා කීටසරීසපා වා;</div>
                    <div class="gathalast">න බාධයිස්සන්ති න තං ගිරිබ්බජෙ, අත්ථත්ථියං තං නු කදා භවිස්සති.</div>
                </div>
                <div class="paragraph" para="1101">
                    <span class="paranum">1101</span>
                    <div class="gatha"> ‘‘කදා 
                        <pb ed="M" n="0.0355"/>
                        <pb ed="P" n="0.0098"/> නු ඛො යං විදිතං මහෙසිනා, චත්තාරි සච්චානි සුදුද්දසානි;
                    </div>
                    <div class="gathalast">සමාහිතත්තො සතිමා අගච්ඡං, පඤ්ඤාය තං තං නු කදා භවිස්සති.</div>
                </div>
                <div class="paragraph" para="1102">
                    <span class="paranum">1102</span>
                    <div class="gatha"> ‘‘කදා නු රූපෙ අමිතෙ ච සද්දෙ, ගන්ධෙ රසෙ ඵුසිතබ්බෙ ච ධම්මෙ;</div>
                    <div class="gathalast">ආදිත්තතොහං සමථෙහි යුත්තො, පඤ්ඤාය දච්ඡං තදිදං කදා මෙ.</div>
                </div>
                <div class="paragraph" para="1103">
                    <span class="paranum">1103</span>
                    <div class="gatha"> ‘‘කදා නුහං දුබ්බචනෙන වුත්තො, තතොනිමිත්තං විමනො න හෙස්සං;</div>
                    <div class="gathalast">අථො පසත්ථොපි තතොනිමිත්තං, තුට්ඨො න හෙස්සං තදිදං කදා මෙ.</div>
                </div>
                <div class="paragraph" para="1104">
                    <span class="paranum">1104</span>
                    <div class="gatha"> ‘‘කදා නු කට්ඨෙ ච තිණෙ ලතා ච, ඛන්ධෙ ඉමෙහං අමිතෙ ච ධම්මෙ;</div>
                    <div class="gathalast">අජ්ඣත්තිකානෙව ච බාහිරානි ච, සමං 
                        <pb ed="T" n="0.0416"/> තුලෙය්‍යං තදිදං කදා මෙ.
                    </div>
                </div>
                <div class="paragraph" para="1105">
                    <span class="paranum">1105</span>
                    <div class="gatha"> ‘‘කදා නු මං පාවුසකාලමෙඝො, නවෙන තොයෙන සචීවරං වනෙ;</div>
                    <div class="gathalast">ඉසිප්පයාතම්හි පථෙ වජන්තං, ඔවස්සතෙ තං නු කදා භවිස්සති.</div>
                </div>
                <div class="paragraph" para="1106">
                    <span class="paranum">1106</span>
                    <div class="gatha"> ‘‘කදා 
                        <pb ed="V" n="0.0286"/> මයූරස්ස සිඛණ්ඩිනො වනෙ, දිජස්ස සුත්වා ගිරිගබ්භරෙ රුතං;
                    </div>
                    <div class="gathalast">පච්චුට්ඨහිත්වා අමතස්ස පත්තියා, සංචින්තයෙ තං නු කදා භවිස්සති.</div>
                </div>
                <div class="paragraph" para="1107">
                    <span class="paranum">1107</span>
                    <div class="gatha"> ‘‘කදා නු ගඞ්ගං යමුනං සරස්සතිං, පාතාලඛිත්තං වළවාමුඛඤ්ච 
                        <span class="note">(බලවාමුඛඤ්ච (ක.))</span>;
                    </div>
                    <div class="gathalast">අසජ්ජමානො පතරෙය්‍යමිද්ධියා, විභිංසනං තං නු කදා භවිස්සති.</div>
                </div>
                <div class="paragraph" para="1108">
                    <span class="paranum">1108</span>
                    <div class="gatha"> ‘‘කදා 
                        <pb ed="M" n="0.0356"/> නු නාගොව අසඞ්ගචාරී, පදාලයෙ කාමගුණෙසු ඡන්දං;
                    </div>
                    <div class="gathalast">නිබ්බජ්ජයං සබ්බසුභං නිමිත්තං, ඣානෙ යුතො තං නු කදා භවිස්සති.</div>
                </div>
                <div class="paragraph" para="1109">
                    <span class="paranum">1109</span>
                    <div class="gatha"> ‘‘කදා 
                        <pb ed="P" n="0.0099"/> ඉණට්ටොව දලිද්දකො 
                        <span class="note">(දළිද්දකො (සී.))</span> නිධිං, ආරාධයිත්වා ධනිකෙහි පීළිතො;
                    </div>
                    <div class="gathalast">තුට්ඨො භවිස්සං 
                        <pb ed="T" n="0.0417"/> අධිගම්ම සාසනං, මහෙසිනො තං නු කදා භවිස්සති.
                    </div>
                </div>
                <div class="paragraph" para="1110">
                    <span class="paranum">1110</span>
                    <div class="gatha"> ‘‘බහූනි වස්සානි තයාම්හි යාචිතො, ‘අගාරවාසෙන අලං නු තෙ ඉදං’;</div>
                    <div class="gathalast">තං දානි මං පබ්බජිතං සමානං, කිංකාරණා චිත්ත තුවං න යුඤ්ජසි.</div>
                </div>
                <div class="paragraph" para="1111">
                    <span class="paranum">1111</span>
                    <div class="gatha"> ‘‘නනු අහං චිත්ත තයාම්හි යාචිතො, ‘ගිරිබ්බජෙ චිත්‍රඡදා විහඞ්ගමා’;</div>
                    <div class="gathalast">මහින්දඝොසත්ථනිතාභිගජ්ජිනො, තෙ තං රමෙස්සන්ති වනම්හි ඣායිනං.</div>
                </div>
                <div class="paragraph" para="1112">
                    <span class="paranum">1112</span>
                    <div class="gatha"> ‘‘කුලම්හි මිත්තෙ ච පියෙ ච ඤාතකෙ, ඛිඩ්ඩාරතිං කාමගුණඤ්ච ලොකෙ;</div>
                    <div class="gathalast">සබ්බං පහාය ඉමමජ්ඣුපාගතො, අථොපි ත්වං චිත්ත න මය්හ තුස්සසි.</div>
                </div>
                <div class="paragraph" para="1113">
                    <span class="paranum">1113</span>
                    <div class="gatha"> ‘‘මමෙව එතං න හි ත්වං පරෙසං, සන්නාහකාලෙ පරිදෙවිතෙන කිං;</div>
                    <div class="gathalast">සබ්බං ඉදං චලමිති පෙක්ඛමානො, අභිනික්ඛමිං අමතපදං ජිගීසං.</div>
                </div>
                <div class="paragraph" para="1114">
                    <span class="paranum">1114</span>
                    <div class="gatha"> ‘‘සුයුත්තවාදී ද්විපදානමුත්තමො, මහාභිසක්කො නරදම්මසාරථි 
                        <span class="note">(සාරථී (සී.))</span>;
                    </div>
                    <div class="gathalast">‘චිත්තං 
                        <pb ed="T" n="0.0418"/> චලං මක්කටසන්නිභං ඉති, අවීතරාගෙන සුදුන්නිවාරයං’.
                    </div>
                </div>
                <div class="paragraph" para="1115">
                    <span class="paranum">1115</span>
                    <div class="gatha"> ‘‘කාමා 
                        <pb ed="M" n="0.0357"/> හි චිත්‍රා මධුරා මනොරමා, අවිද්දසූ යත්ථ සිතා පුථුජ්ජනා;
                    </div>
                    <div class="gathalast">තෙ දුක්ඛමිච්ඡන්ති පුනබ්භවෙසිනො, චිත්තෙන නීතා නිරයෙ නිරාකතා.</div>
                </div>
                <div class="paragraph" para="1116">
                    <span class="paranum">1116</span>
                    <div class="gatha"> ‘‘‘මයූරකොඤ්චාභිරුතම්හි කානනෙ, දීපීහි බ්‍යග්ඝෙහි පුරක්ඛතො වසං;</div>
                    <div class="gathalast">කායෙ අපෙක්ඛං ජහ මා විරාධය’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1117">
                    <span class="paranum">1117</span>
                    <div class="gatha"> ‘‘‘භාවෙහි 
                        <pb ed="P" n="0.0100"/> ඣානානි ච ඉන්ද්‍රියානි ච, බලානි බොජ්ඣඞ්ගසමාධිභාවනා;
                    </div>
                    <div class="gathalast">තිස්සො ච විජ්ජා ඵුස බුද්ධසාසනෙ’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1118">
                    <span class="paranum">1118</span>
                    <div class="gatha"> ‘‘‘භාවෙහි මග්ගං අමතස්ස පත්තියා, නිය්‍යානිකං සබ්බදුඛක්ඛයොගධං;</div>
                    <div class="gathalast">අට්ඨඞ්ගිකං සබ්බකිලෙසසොධනං’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1119">
                    <span class="paranum">1119</span>
                    <div class="gatha"> ‘‘‘දුක්ඛන්ති ඛන්ධෙ පටිපස්ස යොනිසො, යතො 
                        <pb ed="T" n="0.0419"/> ච දුක්ඛං සමුදෙති තං ජහ;
                    </div>
                    <div class="gathalast">ඉධෙව දුක්ඛස්ස කරොහි අන්තං’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1120">
                    <span class="paranum">1120</span>
                    <div class="gatha"> ‘‘‘අනිච්චං 
                        <pb ed="V" n="0.0287"/> දුක්ඛන්ති විපස්ස යොනිසො, සුඤ්ඤං අනත්තාති අඝං වධන්ති ච;
                    </div>
                    <div class="gathalast">මනොවිචාරෙ උපරුන්ධ චෙතසො’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1121">
                    <span class="paranum">1121</span>
                    <div class="gatha"> ‘‘‘මුණ්ඩො විරූපො අභිසාපමාගතො, කපාලහත්ථොව කුලෙසු භික්ඛසු;</div>
                    <div class="gathalast">යුඤ්ජස්සු සත්ථුවචනෙ මහෙසිනො’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1122">
                    <span class="paranum">1122</span>
                    <div class="gatha"> ‘‘‘සුසංවුතත්තො 
                        <pb ed="M" n="0.0358"/> විසිඛන්තරෙ චරං, කුලෙසු කාමෙසු අසඞ්ගමානසො;
                    </div>
                    <div class="gathalast">චන්දො යථා දොසිනපුණ්ණමාසියා’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1123">
                    <span class="paranum">1123</span>
                    <div class="gatha"> ‘‘‘ආරඤ්ඤිකො හොහි ච පිණ්ඩපාතිකො, සොසානිකො හොහි ච පංසුකූලිකො;</div>
                    <div class="gathalast">නෙසජ්ජිකො හොහි සදා ධුතෙ රතො’, ඉතිස්සු මං චිත්ත පුරෙ නියුඤ්ජසි.</div>
                </div>
                <div class="paragraph" para="1124">
                    <span class="paranum">1124</span>
                    <div class="gatha"> ‘‘රොපෙත්ව 
                        <pb ed="T" n="0.0420"/> රුක්ඛානි යථා ඵලෙසී, මූලෙ තරුං ඡෙත්තු තමෙව ඉච්ඡසි;
                    </div>
                    <div class="gathalast">තථූපමං චිත්තමිදං කරොසි, යං මං අනිච්චම්හි චලෙ නියුඤ්ජසි.</div>
                </div>
                <div class="paragraph" para="1125">
                    <span class="paranum">1125</span>
                    <div class="gatha"> ‘‘අරූප දූරඞ්ගම එකචාරි, න තෙ කරිස්සං වචනං ඉදානිහං;</div>
                    <div class="gathalast">දුක්ඛා හි කාමා කටුකා මහබ්භයා, නිබ්බානමෙවාභිමනො චරිස්සං.</div>
                </div>
                <div class="paragraph" para="1126">
                    <span class="paranum">1126</span>
                    <div class="gatha"> ‘‘නාහං අලක්ඛ්‍යා අහිරික්කතාය වා, න චිත්තහෙතූ න ච දූරකන්තනා;</div>
                    <div class="gathalast">ආජීවහෙතූ ච අහං න නික්ඛමිං, කතො ච තෙ චිත්ත පටිස්සවො මයා.</div>
                </div>
                <div class="paragraph" para="1127">
                    <span class="paranum">1127</span>
                    <div class="gatha"> ‘‘‘අප්පිච්ඡතා සප්පුරිසෙහි වණ්ණිතා, මක්ඛප්පහානං වූපසමො දුඛස්ස’;</div>
                    <div class="gathalast">ඉතිස්සු 
                        <pb ed="P" n="0.0101"/> මං චිත්ත තදා නියුඤ්ජසි, ඉදානි ත්වං ගච්ඡසි පුබ්බචිණ්ණං.
                    </div>
                </div>
                <div class="paragraph" para="1128">
                    <span class="paranum">1128</span>
                    <div class="gatha"> ‘‘තණ්හා අවිජ්ජා ච පියාපියඤ්ච, සුභානි රූපානි සුඛා ච වෙදනා;</div>
                    <div class="gathalast">මනාපියා කාමගුණා ච වන්තා, වන්තෙ අහං ආවමිතුං න උස්සහෙ.</div>
                </div>
                <div class="paragraph" para="1129">
                    <span class="paranum">1129</span>
                    <div class="gatha"> ‘‘සබ්බත්ථ 
                        <pb ed="T" n="0.0421"/>
                        <pb ed="M" n="0.0359"/> තෙ චිත්ත වචො කතං මයා, බහූසු ජාතීසු න මෙසි කොපිතො;
                    </div>
                    <div class="gathalast">අජ්ඣත්තසම්භවො කතඤ්ඤුතාය තෙ, දුක්ඛෙ චිරං සංසරිතං තයා කතෙ.</div>
                </div>
                <div class="paragraph" para="1130">
                    <span class="paranum">1130</span>
                    <div class="gatha"> ‘‘ත්වඤ්ඤෙව නො චිත්ත කරොසි බ්‍රාහ්මණො 
                        <span class="note">(බ්‍රාහ්මණෙ (සී.), බ්‍රාහ්මණං (?) භාවලොප-තප්පධානතා ගහෙතබ්බා)</span>, ත්වං ඛත්තියො රාජදසී 
                        <span class="note">(රාජදිසී (ස්‍යා. ක.))</span> කරොසි;
                    </div>
                    <div class="gathalast">වෙස්සා ච සුද්දා ච භවාම එකදා, දෙවත්තනං වාපි තවෙව වාහසා.</div>
                </div>
                <div class="paragraph" para="1131">
                    <span class="paranum">1131</span>
                    <div class="gatha"> ‘‘තවෙව හෙතූ අසුරා භවාමසෙ, ත්වංමූලකං නෙරයිකා භවාමසෙ;</div>
                    <div class="gathalast">අථො තිරච්ඡානගතාපි එකදා, පෙතත්තනං වාපි තවෙව වාහසා.</div>
                </div>
                <div class="paragraph" para="1132">
                    <span class="paranum">1132</span>
                    <div class="gatha"> ‘‘නනු දුබ්භිස්සසි මං පුනප්පුනං, මුහුං මුහුං චාරණිකංව දස්සයං;</div>
                    <div class="gathalast">උම්මත්තකෙනෙව මයා පලොභසි, කිඤ්චාපි තෙ චිත්ත විරාධිතං මයා.</div>
                </div>
                <div class="paragraph" para="1133">
                    <span class="paranum">1133</span>
                    <div class="gatha"> ‘‘ඉදං පුරෙ චිත්තමචාරි චාරිකං, යෙනිච්ඡකං යත්ථකාමං යථාසුඛං;</div>
                    <div class="gathalast">තදජ්ජහං නිග්ගහෙස්සාමි යොනිසො, හත්ථිප්පභින්නං 
                        <pb ed="T" n="0.0422"/> විය අඞ්කුසග්ගහො.
                    </div>
                </div>
                <div class="paragraph" para="1134">
                    <span class="paranum">1134</span>
                    <div class="gatha"> ‘‘සත්ථා 
                        <pb ed="V" n="0.0288"/> ච මෙ ලොකමිමං අධිට්ඨහි,
                        <span class="bold"></span>අනිච්චතො අද්ධුවතො අසාරතො;
                    </div>
                    <div class="gathalast">පක්ඛන්ද මං චිත්ත ජිනස්ස සාසනෙ, තාරෙහි ඔඝා මහතා සුදුත්තරා.</div>
                </div>
                <div class="paragraph" para="1135">
                    <span class="paranum">1135</span>
                    <div class="gatha"> ‘‘න තෙ ඉදං චිත්ත යථා පුරාණකං, නාහං අලං තුය්හ වසෙ නිවත්තිතුං 
                        <span class="note">(වසෙන වත්තිතුං (?))</span>;
                    </div>
                    <div class="gathalast">මහෙසිනො පබ්බජිතොම්හි සාසනෙ, න මාදිසා හොන්ති විනාසධාරිනො.</div>
                </div>
                <div class="paragraph" para="1136">
                    <span class="paranum">1136</span>
                    <div class="gatha"> ‘‘නගා 
                        <pb ed="M" n="0.0360"/>
                        <pb ed="P" n="0.0102"/> සමුද්දා සරිතා වසුන්ධරා, දිසා චතස්සො විදිසා අධො දිවා;
                    </div>
                    <div class="gathalast">සබ්බෙ අනිච්චා තිභවා උපද්දුතා, කුහිං ගතො චිත්ත සුඛං රමිස්සසි.</div>
                </div>
                <div class="paragraph" para="1137">
                    <span class="paranum">1137</span>
                    <div class="gatha"> ‘‘ධිතිප්පරං කිං මම චිත්ත කාහිසි, න තෙ අලං චිත්ත වසානුවත්තකො;</div>
                    <div class="gathalast">න ජාතු භස්තං උභතොමුඛං ඡුපෙ, ධිරත්ථු පූරං නව සොතසන්දනිං.</div>
                </div>
                <div class="paragraph" para="1138">
                    <span class="paranum">1138</span>
                    <div class="gatha"> ‘‘වරාහඑණෙය්‍යවිගාළ්හසෙවිතෙ, පබ්භාරකුට්ටෙ පකතෙව සුන්දරෙ;</div>
                    <div class="gathalast">නවම්බුනා පාවුසසිත්ථකානනෙ, තහිං 
                        <pb ed="T" n="0.0423"/> ගුහාගෙහගතො රමිස්සසි.
                    </div>
                </div>
                <div class="paragraph" para="1139">
                    <span class="paranum">1139</span>
                    <div class="gatha"> ‘‘සුනීලගීවා සුසිඛා සුපෙඛුනා, සුචිත්තපත්තච්ඡදනා විහඞ්ගමා;</div>
                    <div class="gathalast">සුමඤ්ජුඝොසත්ථනිතාභිගජ්ජිනො, තෙ තං රමෙස්සන්ති වනම්හි ඣායිනං.</div>
                </div>
                <div class="paragraph" para="1140">
                    <span class="paranum">1140</span>
                    <div class="gatha"> ‘‘වුට්ඨම්හි දෙවෙ චතුරඞ්ගුලෙ තිණෙ, සංපුප්ඵිතෙ මෙඝනිභම්හි කානනෙ;</div>
                    <div class="gathalast">නගන්තරෙ විටපිසමො සයිස්සං, තං මෙ මුදූ හෙහිති තූලසන්නිභං.</div>
                </div>
                <div class="paragraph" para="1141">
                    <span class="paranum">1141</span>
                    <div class="gatha"> ‘‘තථා තු කස්සාමි යථාපි ඉස්සරො, යං ලබ්භති තෙනපි හොතු මෙ අලං;</div>
                    <div class="gathalast">න තාහං කස්සාමි යථා අතන්දිතො, බිළාරභස්තංව යථා සුමද්දිතං.</div>
                </div>
                <div class="paragraph" para="1142">
                    <span class="paranum">1142</span>
                    <div class="gatha"> ‘‘තථා තු කස්සාමි යථාපි ඉස්සරො, යං ලබ්භති තෙනපි හොතු මෙ අලං;</div>
                    <div class="gathalast">වීරියෙන තං මය්හ වසානයිස්සං, ගජංව මත්තං කුසලඞ්කුසග්ගහො.</div>
                </div>
                <div class="paragraph" para="1143">
                    <span class="paranum">1143</span>
                    <div class="gatha"> ‘‘තයා 
                        <pb ed="M" n="0.0361"/> සුදන්තෙන අවට්ඨිතෙන හි, හයෙන 
                        <pb ed="T" n="0.0424"/> යොග්ගාචරියොව උජ්ජුනා;
                    </div>
                    <div class="gathalast">පහොමි මග්ගං පටිපජ්ජිතුං සිවං, චිත්තානුරක්ඛීහි සදා නිසෙවිතං.</div>
                </div>
                <div class="paragraph" para="1144">
                    <span class="paranum">1144</span>
                    <div class="gatha"> ‘‘ආරම්මණෙ 
                        <pb ed="P" n="0.0103"/> තං බලසා නිබන්ධිසං, නාගංව ථම්භම්හි දළ්හාය රජ්ජුයා;
                    </div>
                    <div class="gathalast">තං මෙ සුගුත්තං සතියා සුභාවිතං, අනිස්සිතං සබ්බභවෙසු හෙහිසි.</div>
                </div>
                <div class="paragraph" para="1145">
                    <span class="paranum">1145</span>
                    <div class="gatha"> ‘‘පඤ්ඤාය ඡෙත්වා විපථානුසාරිනං, යොගෙන නිග්ගය්හ පථෙ නිවෙසිය;</div>
                    <div class="gathalast">දිස්වා සමුදයං විභවඤ්ච සම්භවං, දායාදකො හෙහිසි අග්ගවාදිනො.</div>
                </div>
                <div class="paragraph" para="1146">
                    <span class="paranum">1146</span>
                    <div class="gatha"> ‘‘චතුබ්බිපල්ලාසවසං අධිට්ඨිතං, ගාමණ්ඩලංව පරිනෙසි චිත්ත මං;</div>
                    <div class="gathalast">නනු 
                        <span class="note">(නූන (සී.))</span> සංයොජනබන්ධනච්ඡිදං, සංසෙවසෙ කාරුණිකං මහාමුනිං.
                    </div>
                </div>
                <div class="paragraph" para="1147">
                    <span class="paranum">1147</span>
                    <div class="gatha"> ‘‘මිගො යථා සෙරි සුචිත්තකානනෙ, රම්මං ගිරිං පාවුසඅබ්භමාලිනිං 
                        <span class="note">(මාලිං (?))</span>;
                    </div>
                    <div class="gathalast">අනාකුලෙ තත්ථ නගෙ රමිස්සං 
                        <span class="note">(රමිස්සසි (ස්‍යා. ක.))</span>, අසංසයං චිත්ත පරා භවිස්සසි.
                    </div>
                </div>
                <div class="paragraph" para="1148">
                    <span class="paranum">1148</span>
                    <div class="gatha"> ‘‘යෙ 
                        <pb ed="T" n="0.0425"/>
                        <pb ed="V" n="0.0289"/> තුය්හ ඡන්දෙන වසෙන වත්තිනො, නරා ච නාරී ච අනුභොන්ති යං සුඛං;
                    </div>
                    <div class="gathalast">අවිද්දසූ මාරවසානුවත්තිනො, භවාභිනන්දී තව චිත්ත සාවකා’’ති.</div>
                </div>
            </div>
            <div class="centre ct_sutta ending">... තාලපුටො ථෙරො....</div>
        </div>
    </div>
    <div class="centre ct_nipatha ending">පඤ්ඤාසනිපාතො නිට්ඨිතො.</div>
    <div class="paragraph udana" para="udana">
        <div class="bodytext ct_nipatha">තත්‍රුද්දානං -</div>
        <div class="ct_nipatha gatha">පඤ්ඤාසම්හි නිපාතම්හි, එකො තාලපුටො සුචි;</div>
        <div class="gathalast ct_nipatha">ගාථායො තත්ථ පඤ්ඤාස, පුන පඤ්ච ච උත්තරීති.</div>
    </div>
</div>