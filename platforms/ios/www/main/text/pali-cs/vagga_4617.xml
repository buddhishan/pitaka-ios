<div class="chapter ct_vagga" node-id="46170">
    <span class="chapter ct_vagga">8. නාගසමාලවග්ගො</span>
    <div class="chapter-contents">
        <div class="subhead ct_sutta" node-id="46171">
            <span class="subhead ct_sutta">1. නාගසමාලත්ථෙරඅපදානං</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="gatha"> ‘‘අපාටලිං 
                        <pb ed="M" n="1.0132"/>
                        <pb ed="V" n="1.0119"/>
                        <pb ed="P" n="1.0119"/> අහං පුප්ඵං, උජ්ඣිතං සුමහාපථෙ;
                    </div>
                    <div class="gathalast">ථූපම්හි අභිරොපෙසිං, සිඛිනො ලොකබන්ධුනො.</div>
                </div>
                <div class="paragraph" para="2">
                    <span class="paranum">2</span>
                    <div class="gatha"> ‘‘එකත්තිංසෙ ඉතො කප්පෙ, යං කම්මමකරිං තදා;</div>
                    <div class="gathalast">දුග්ගතිං නාභිජානාමි, ථූපපූජායිදං ඵලං.</div>
                </div>
                <div class="paragraph" para="3">
                    <span class="paranum">3</span>
                    <div class="gatha"> ‘‘ඉතො පන්නරසෙ කප්පෙ, භූමියො 
                        <span class="note">(පුප්ඵියො (ස්‍යා.))</span> නාම ඛත්තියො;
                    </div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="4">
                    <span class="paranum">4</span>
                    <div class="gatha"> ‘‘පටිසම්භිදා චතස්සො, විමොක්ඛාපි ච අට්ඨිමෙ;</div>
                    <div class="gathalast">ඡළභිඤ්ඤා සච්ඡිකතා, කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා නාගසමාලො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">නාගසමාලත්ථෙරස්සාපදානං පඨමං.</div>
        </div>
        <div class="subhead ct_sutta" node-id="46172">
            <span class="subhead ct_sutta">2. පදසඤ්ඤකත්ථෙරඅපදානං</span>
            <div class="subhead-contents">
                <div class="paragraph" para="5">
                    <span class="paranum">5</span>
                    <div class="gatha"> ‘‘අක්කන්තඤ්ච 
                        <pb ed="T" n="1.0172"/> පදං දිස්වා, තිස්සස්සාදිච්චබන්ධුනො;
                    </div>
                    <div class="gathalast">හට්ඨො හට්ඨෙන චිත්තෙන, පදෙ චිත්තං පසාදයිං.</div>
                </div>
                <div class="paragraph" para="6">
                    <span class="paranum">6</span>
                    <div class="gatha"> ‘‘ද්වෙනවුතෙ ඉතො කප්පෙ, යං සඤ්ඤමලභිං තදා;</div>
                    <div class="gathalast">දුග්ගතිං නාභිජානාමි, පදසඤ්ඤායිදං ඵලං.</div>
                </div>
                <div class="paragraph" para="7">
                    <span class="paranum">7</span>
                    <div class="gatha"> ‘‘ඉතො සත්තමකෙ කප්පෙ, සුමෙධො නාම ඛත්තියො;</div>
                    <div class="gathalast">සත්තරතනසම්පන්නො, චක්කවතී මහබ්බලො.</div>
                </div>
                <div class="paragraph" para="8">
                    <span class="paranum">8</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා පදසඤ්ඤකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">පදසඤ්ඤකත්ථෙරස්සාපදානං දුතියං.</div>
        </div>
        <div class="subhead ct_sutta" node-id="46173">
            <span class="subhead ct_sutta">3. බුද්ධසඤ්ඤකත්ථෙරඅපදානං</span>
            <div class="subhead-contents">
                <div class="paragraph" para="9">
                    <span class="paranum">9</span>
                    <div class="gatha"> ‘‘දුමග්ගෙ 
                        <pb ed="M" n="1.0133"/>
                        <pb ed="V" n="1.0120"/>
                        <pb ed="P" n="1.0120"/> පංසුකූලිකං, ලග්ගං දිස්වාන සත්ථුනො;
                    </div>
                    <div class="gathalast">තතො තමඤ්ජලිං කත්වා, පංසුකූලං අවන්දහං.</div>
                </div>
                <div class="paragraph" para="10">
                    <span class="paranum">10</span>
                    <div class="gatha"> ‘‘ද්වෙනවුතෙ ඉතො කප්පෙ, යං කම්මමකරිං තදා;</div>
                    <div class="gathalast">දුග්ගතිං නාභිජානාමි, බුද්ධසඤ්ඤායිදං ඵලං.</div>
                </div>
                <div class="paragraph" para="11">
                    <span class="paranum">11</span>
                    <div class="gatha"> ‘‘ඉතො 
                        <pb ed="T" n="1.0173"/> චතුත්ථකෙ කප්පෙ, දුමසාරොසි ඛත්තියො;
                    </div>
                    <div class="gathalast">චාතුරන්තො විජිතාවී, චක්කවත්තී මහබ්බලො.</div>
                </div>
                <div class="paragraph" para="12">
                    <span class="paranum">12</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා බුද්ධසඤ්ඤකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">බුද්ධසඤ්ඤකත්ථෙරස්සාපදානං තතියං.</div>
        </div>
        <div class="subhead ct_sutta" node-id="46174">
            <span class="subhead ct_sutta">4. භිසාලුවදායකත්ථෙරඅපදානං</span>
            <div class="subhead-contents">
                <div class="paragraph" para="13">
                    <span class="paranum">13</span>
                    <div class="gatha"> ‘‘කානනං වනමොගය්හ, වසාමි විපිනෙ අහං;</div>
                    <div class="gathalast">විපස්සිං අද්දසං බුද්ධං, ආහුතීනං පටිග්ගහං.</div>
                </div>
                <div class="paragraph" para="14">
                    <span class="paranum">14</span>
                    <div class="gatha"> ‘‘භිසාලුවඤ්ච පාදාසිං, උදකං හත්ථධොවනං;</div>
                    <div class="gathalast">වන්දිත්වා සිරසා පාදෙ, පක්කාමි උත්තරාමුඛො.</div>
                </div>
                <div class="paragraph" para="15">
                    <span class="paranum">15</span>
                    <div class="gatha"> ‘‘එකනවුතිතො කප්පෙ, භිසාලුවමදං තදා;</div>
                    <div class="gathalast">දුග්ගතිං නාභිජානාමි, පුඤ්ඤකම්මස්සිදං ඵලං.</div>
                </div>
                <div class="paragraph" para="16">
                    <span class="paranum">16</span>
                    <div class="gatha"> ‘‘ඉතො තතියකෙ කප්පෙ, භිසසම්මතඛත්තියො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="17">
                    <span class="paranum">17</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං 
                        <pb ed="T" n="1.0174"/> සුදං ආයස්මා භිසාලුවදායකො ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">භිසාලුවදායකත්ථෙරස්සාපදානං චතුත්ථං.</div>
        </div>
        <subhead-ending/>
        <div class="centre ending">ඡට්ඨභාණවාරං.</div>
        <div class="subhead ct_sutta" node-id="46175">
            <span class="subhead ct_sutta">5. එකසඤ්ඤකත්ථෙරඅපදානං</span>
            <div class="subhead-contents">
                <div class="paragraph" para="18">
                    <span class="paranum">18</span>
                    <div class="gatha"> ‘‘ඛණ්ඩො 
                        <pb ed="V" n="1.0121"/>
                        <pb ed="M" n="1.0134"/>
                        <pb ed="P" n="1.0121"/> නාමාසි නාමෙන, විපස්සිස්සග්ගසාවකො;
                    </div>
                    <div class="gathalast">එකා භික්ඛා මයා දින්නා, ලොකාහුතිපටිග්ගහෙ.</div>
                </div>
                <div class="paragraph" para="19">
                    <span class="paranum">19</span>
                    <div class="gatha"> ‘‘තෙන චිත්තප්පසාදෙන, ද්විපදින්ද නරාසභ;</div>
                    <div class="gathalast">දුග්ගතිං නාභිජානාමි, එකභික්ඛායිදං ඵලං.</div>
                </div>
                <div class="paragraph" para="20">
                    <span class="paranum">20</span>
                    <div class="gatha"> ‘‘චත්තාලීසම්හිතො කප්පෙ, වරුණො නාම ඛත්තියො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="21">
                    <span class="paranum">21</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා එකසඤ්ඤකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">එකසඤ්ඤකත්ථෙරස්සාපදානං පඤ්චමං.</div>
        </div>
        <div class="subhead ct_sutta" node-id="46176">
            <span class="subhead ct_sutta">6. තිණසන්ථරදායකත්ථෙරඅපදානං</span>
            <div class="subhead-contents">
                <div class="paragraph" para="22">
                    <span class="paranum">22</span>
                    <div class="gatha"> ‘‘හිමවන්තස්සාවිදූරෙ, මහාජාතස්සරො අහු;</div>
                    <div class="gathalast">සතපත්තෙහි සඤ්ඡන්නො, නානාසකුණමාලයො.</div>
                </div>
                <div class="paragraph" para="23">
                    <span class="paranum">23</span>
                    <div class="gatha"> ‘‘තම්හි 
                        <pb ed="T" n="1.0175"/> න්හත්වා ච පිත්වා 
                        <span class="note">(පීත්වා (සී. ස්‍යා.))</span> ච, අවිදූරෙ වසාමහං;
                    </div>
                    <div class="gathalast">අද්දසං සමණානග්ගං, ගච්ඡන්තං අනිලඤ්ජසෙ.</div>
                </div>
                <div class="paragraph" para="24">
                    <span class="paranum">24</span>
                    <div class="gatha"> ‘‘මම සඞ්කප්පමඤ්ඤාය, සත්ථා ලොකෙ අනුත්තරො;</div>
                    <div class="gathalast">අබ්භතො ඔරුහිත්වාන, භූමියංඨාසි තාවදෙ.</div>
                </div>
                <div class="paragraph" para="25">
                    <span class="paranum">25</span>
                    <div class="gatha"> ‘‘විසාණෙන 
                        <span class="note">(ලායනෙන (ස්‍යා.))</span> තිණං ගය්හ, නිසීදනමදාසහං;
                    </div>
                    <div class="gathalast">නිසීදි භගවා තත්ථ, තිස්සො ලොකග්ගනායකො.</div>
                </div>
                <div class="paragraph" para="26">
                    <span class="paranum">26</span>
                    <div class="gatha"> ‘‘සකං චිත්තං පසාදෙත්වා, අවන්දි ලොකනායකං;</div>
                    <div class="gathalast">පටිකුටිකො 
                        <span class="note">(උක්කුටිකො (ස්‍යා. ක.))</span> අපසක්කිං, නිජ්ඣායන්තො මහාමුනිං.
                    </div>
                </div>
                <div class="paragraph" para="27">
                    <span class="paranum">27</span>
                    <div class="gatha"> ‘‘තෙන චිත්තප්පසාදෙන, නිම්මානං උපපජ්ජහං;</div>
                    <div class="gathalast">දුග්ගතිං නාභිජානාමි, සන්ථරස්ස ඉදං ඵලං.</div>
                </div>
                <div class="paragraph" para="28">
                    <span class="paranum">28</span>
                    <div class="gatha"> ‘‘ඉතො 
                        <pb ed="M" n="1.0135"/>
                        <pb ed="P" n="1.0122"/> දුතියකෙ කප්පෙ, මිග 
                        <span class="note">(මිත්ත (ස්‍යා.))</span> සම්මතඛත්තියො;
                    </div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="29">
                    <span class="paranum">29</span>
                    <div class="gatha"> ‘‘පටිසම්භිදා 
                        <pb ed="V" n="1.0122"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා තිණසන්ථරදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">තිණසන්ථරදායකත්ථෙරස්සාපදානං ඡට්ඨං.</div>
        </div>
        <div class="subhead ct_sutta" node-id="46177">
            <span class="subhead ct_sutta">7. සූචිදායකත්ථෙරඅපදානං</span>
            <div class="subhead-contents">
                <div class="paragraph" para="30">
                    <span class="paranum">30</span>
                    <div class="gatha"> ‘‘තිංසකප්පසහස්සම්හි, සම්බුද්ධො ලොකනායකො;</div>
                    <div class="gathalast">සුමෙධො නාම නාමෙන, බාත්තිංසවරලක්ඛණො.</div>
                </div>
                <div class="paragraph" para="31">
                    <span class="paranum">31</span>
                    <div class="gatha"> ‘‘තස්ස 
                        <pb ed="T" n="1.0176"/> කඤ්චනවණ්ණස්ස, ද්විපදින්දස්ස තාදිනො;
                    </div>
                    <div class="gathalast">පඤ්ච සූචී මයා දින්නා, සිබ්බනත්ථාය චීවරං.</div>
                </div>
                <div class="paragraph" para="32">
                    <span class="paranum">32</span>
                    <div class="gatha"> ‘‘තෙනෙව සූචිදානෙන, නිපුණත්ථවිපස්සකං;</div>
                    <div class="gathalast">තික්ඛං ලහුඤ්ච ඵාසුඤ්ච, ඤාණං මෙ උදපජ්ජථ.</div>
                </div>
                <div class="paragraph" para="33">
                    <span class="paranum">33</span>
                    <div class="gatha"> ‘‘කිලෙසා ඣාපිතා මය්හං, භවා සබ්බෙ සමූහතා;</div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="34">
                    <span class="paranum">34</span>
                    <div class="gatha"> ‘‘ද්විපදාධිපතී නාම, රාජානො චතුරො අහුං;</div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="35">
                    <span class="paranum">35</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා සූචිදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">සූචිදායකත්ථෙරස්සාපදානං සත්තමං.</div>
        </div>
        <div class="subhead ct_sutta" node-id="46178">
            <span class="subhead ct_sutta">8. පාටලිපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="36">
                    <span class="paranum">36</span>
                    <div class="gatha"> ‘‘සුවණ්ණවණ්ණං සම්බුද්ධං, ගච්ඡන්තං අන්තරාපණෙ;</div>
                    <div class="gathalast">කඤ්චනග්ඝියසඞ්කාසං, බාත්තිංසවරලක්ඛණං.</div>
                </div>
                <div class="paragraph" para="37">
                    <span class="paranum">37</span>
                    <div class="gatha"> ‘‘සෙට්ඨිපුත්තො 
                        <pb ed="M" n="1.0136"/> තදා ආසිං, සුඛුමාලො සුඛෙධිතො;
                    </div>
                    <div class="gathalast">උච්ඡඞ්ගෙ පාටලිපුප්ඵං, කත්වාන 
                        <span class="note">(කත්වා තං (සී. ස්‍යා.))</span> අභිසංහරිං.
                    </div>
                </div>
                <div class="paragraph" para="38">
                    <span class="paranum">38</span>
                    <div class="gatha"> ‘‘හට්ඨො 
                        <pb ed="T" n="1.0177"/>
                        <pb ed="P" n="1.0123"/> හට්ඨෙන චිත්තෙන, පුප්ඵෙහි අභිපූජයිං;
                    </div>
                    <div class="gathalast">තිස්සං ලොකවිදුං නාථං, නරදෙවං නමස්සහං.</div>
                </div>
                <div class="paragraph" para="39">
                    <span class="paranum">39</span>
                    <div class="gatha"> ‘‘ද්වෙනවුතෙ 
                        <pb ed="V" n="1.0123"/> ඉතො කප්පෙ, යං කම්මමකරිං තදා;
                    </div>
                    <div class="gathalast">දුග්ගතිං නාභිජානාමි, පුප්ඵපූජායිදං ඵලං.</div>
                </div>
                <div class="paragraph" para="40">
                    <span class="paranum">40</span>
                    <div class="gatha"> ‘‘ඉතො තෙසට්ඨිකප්පම්හි, අභිසම්මතනාමකො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="41">
                    <span class="paranum">41</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා පාටලිපුප්ඵියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">පාටලිපුප්ඵියත්ථෙරස්සාපදානං අට්ඨමං.</div>
        </div>
        <div class="subhead ct_sutta" node-id="46179">
            <span class="subhead ct_sutta">9. ඨිතඤ්ජලියත්ථෙරඅපදානං</span>
            <div class="subhead-contents">
                <div class="paragraph" para="42">
                    <span class="paranum">42</span>
                    <div class="gatha"> ‘‘මිගලුද්දො පුරෙ ආසිං, අරඤ්ඤෙ කානනෙ අහං;</div>
                    <div class="gathalast">තත්ථ අද්දසං 
                        <span class="note">(තත්ථද්දසාසිං (සී. ස්‍යා.))</span> සම්බුද්ධං, බාත්තිංසවරලක්ඛණං.
                    </div>
                </div>
                <div class="paragraph" para="43">
                    <span class="paranum">43</span>
                    <div class="gatha"> ‘‘තත්ථාහං අඤ්ජලිං කත්වා, පක්කාමිං පාචිනාමුඛො;</div>
                    <div class="gathalast">අවිදූරෙ නිසින්නස්ස, නියකෙ පණ්ණසන්ථරෙ.</div>
                </div>
                <div class="paragraph" para="44">
                    <span class="paranum">44</span>
                    <div class="gatha"> ‘‘තතො මෙ අසනීපාතො, මත්ථකෙ නිපතී තදා;</div>
                    <div class="gathalast">සොහං මරණකාලම්හි, අකාසිං පුනරඤ්ජලිං.</div>
                </div>
                <div class="paragraph" para="45">
                    <span class="paranum">45</span>
                    <div class="gatha"> ‘‘ද්වෙනවුතෙ 
                        <pb ed="T" n="1.0178"/> ඉතො කප්පෙ, අඤ්ජලිං අකරිං තදා;
                    </div>
                    <div class="gathalast">දුග්ගතිං නාභිජානාමි, අඤ්ජලිස්ස ඉදං ඵලං.</div>
                </div>
                <div class="paragraph" para="46">
                    <span class="paranum">46</span>
                    <div class="gatha"> ‘‘චතුපණ්ණාසකප්පම්හි, මිගකෙතුසනාමකො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="47">
                    <span class="paranum">47</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා ඨිතඤ්ජලියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ඨිතඤ්ජලියත්ථෙරස්සාපදානං නවමං.</div>
        </div>
        <div class="subhead ct_sutta" node-id="461710">
            <span class="subhead ct_sutta">10. තිපදුමියත්ථෙරඅපදානං</span>
            <div class="subhead-contents">
                <div class="paragraph" para="48">
                    <span class="paranum">48</span>
                    <div class="gatha"> ‘‘පදුමුත්තරො 
                        <pb ed="M" n="1.0137"/>
                        <pb ed="P" n="1.0124"/> නාම ජිනො, සබ්බධම්මාන පාරගූ;
                    </div>
                    <div class="gathalast">දන්තො දන්තපරිවුතො, නගරා නික්ඛමී තදා.</div>
                </div>
                <div class="paragraph" para="49">
                    <span class="paranum">49</span>
                    <div class="gatha"> ‘‘නගරෙ 
                        <pb ed="V" n="1.0124"/> හංසවතියං, අහොසිං මාලිකො තදා;
                    </div>
                    <div class="gathalast">යං තත්ථ උත්තමං තොණි, පද්මපුප්ඵානි 
                        <span class="note">(උත්තමං පුප්ඵං, තීණි පුප්ඵානි (සී.))</span> අග්ගහිං.
                    </div>
                </div>
                <div class="paragraph" para="50">
                    <span class="paranum">50</span>
                    <div class="gatha"> ‘‘අද්දසං විරජං බුද්ධං, පටිමග්ගන්තරාපණෙ;</div>
                    <div class="gathalast">සහ 
                        <span class="note">(සොහං (සී.))</span> දිස්වාන සම්බුද්ධං, එවං චින්තෙසහං තදා.
                    </div>
                </div>
                <div class="paragraph" para="51">
                    <span class="paranum">51</span>
                    <div class="gatha"> ‘‘කිං මෙ ඉමෙහි පුප්ඵෙහි, රඤ්ඤො උපනිතෙහි මෙ;</div>
                    <div class="gathalast">ගාමං වා ගාමඛෙත්තං වා, සහස්සං වා ලභෙය්‍යහං.</div>
                </div>
                <div class="paragraph" para="52">
                    <span class="paranum">52</span>
                    <div class="gatha"> ‘‘අදන්තදමනං 
                        <pb ed="T" n="1.0179"/> වීරං, සබ්බසත්තසුඛාවහං;
                    </div>
                    <div class="gathalast">ලොකනාථං පූජයිත්වා, ලච්ඡාමි අමතං ධනං.</div>
                </div>
                <div class="paragraph" para="53">
                    <span class="paranum">53</span>
                    <div class="gatha"> ‘‘එවාහං චින්තයිත්වාන, සකං චිත්තං පසාදයිං;</div>
                    <div class="gathalast">තීණි ලොහිතකෙ ගය්හ, ආකාසෙ උක්ඛිපිං තදා.</div>
                </div>
                <div class="paragraph" para="54">
                    <span class="paranum">54</span>
                    <div class="gatha"> ‘‘මයා උක්ඛිත්තමත්තම්හි, ආකාසෙ පත්ථරිංසු තෙ;</div>
                    <div class="gathalast">ධාරිංසු මත්ථකෙ තත්ථ, උද්ධංවණ්ටා අධොමුඛා.</div>
                </div>
                <div class="paragraph" para="55">
                    <span class="paranum">55</span>
                    <div class="gatha"> ‘‘යෙ කෙචි මනුජා දිස්වා, උක්කුට්ඨිං සම්පවත්තයුං;</div>
                    <div class="gathalast">දෙවතා අන්තලික්ඛම්හි, සාධුකාරං පවත්තයුං.</div>
                </div>
                <div class="paragraph" para="56">
                    <span class="paranum">56</span>
                    <div class="gatha"> ‘‘අච්ඡෙරං ලොකෙ උප්පන්නං, බුද්ධසෙට්ඨස්ස වාහසා;</div>
                    <div class="gathalast">සබ්බෙ ධම්මං සුණිස්සාම, පුප්ඵානං වාහසා මයං.</div>
                </div>
                <div class="paragraph" para="57">
                    <span class="paranum">57</span>
                    <div class="gatha"> ‘‘පදුමුත්තරො ලොකවිදූ, ආහුතීනං පටිග්ගහො;</div>
                    <div class="gathalast">වීථියඤ්හි ඨිතො සන්තො, ඉමා ගාථා අභාසථ.</div>
                </div>
                <div class="paragraph" para="58">
                    <span class="paranum">58</span>
                    <div class="gatha"> ‘‘‘යො සො බුද්ධං අපූජෙසි, රත්තපද්මෙහි 
                        <span class="note">(රත්තපදුමෙහි (සී. ස්‍යා.))</span> මාණවො;
                    </div>
                    <div class="gathalast">තමහං කිත්තයිස්සාමි, සුණාථ මම භාසතො.</div>
                </div>
                <div class="paragraph" para="59">
                    <span class="paranum">59</span>
                    <div class="gatha"> ‘‘‘තිංසකප්පසහස්සානි, දෙවලොකෙ රමිස්සති;</div>
                    <div class="gathalast">තිංසකප්පානි 
                        <span class="note">(තිංසක්ඛත්තුඤ්ච (ස්‍යා.))</span> දෙවින්දො, දෙවරජ්ජං කරිස්සති.
                    </div>
                </div>
                <div class="paragraph" para="60">
                    <span class="paranum">60</span>
                    <div class="gatha"> ‘‘‘මහාවිත්ථාරිකං 
                        <pb ed="M" n="1.0138"/> නාම, බ්‍යම්හං හෙස්සති තාවදෙ;
                    </div>
                    <div class="gathalast">තියොජනසතුබ්බිද්ධං, දියඩ්ඪසතවිත්ථතං.</div>
                </div>
                <div class="paragraph" para="61">
                    <span class="paranum">61</span>
                    <div class="gatha"> ‘‘‘චත්තාරිසතසහස්සානි 
                        <pb ed="P" n="1.0125"/>, නිය්‍යූහා ච සුමාපිතා;
                    </div>
                    <div class="gathalast">කූටාගාරවරූපෙතා, මහාසයනමණ්ඩිතා.</div>
                </div>
                <div class="paragraph" para="62">
                    <span class="paranum">62</span>
                    <div class="gatha"> ‘‘‘කොටිසතසහස්සියො 
                        <pb ed="T" n="1.0180"/>
                        <pb ed="V" n="1.0125"/>, පරිවාරෙස්සන්ති අච්ඡරා;
                    </div>
                    <div class="gathalast">කුසලා නච්චගීතස්ස, වාදිතෙපි පදක්ඛිණා.</div>
                </div>
                <div class="paragraph" para="63">
                    <span class="paranum">63</span>
                    <div class="gatha"> ‘‘‘එතාදිසෙ බ්‍යම්හවරෙ, නාරීගණසමාකුලෙ;</div>
                    <div class="gathalast">වස්සිස්සති පුප්ඵවස්සො, දිබ්බො 
                        <span class="note">(පද (ක.))</span> ලොහිතකො සදා.
                    </div>
                </div>
                <div class="paragraph" para="64">
                    <span class="paranum">64</span>
                    <div class="gatha"> ‘‘‘භිත්තිඛීලෙ නාගදන්තෙ, ද්වාරබාහාය තොරණෙ;</div>
                    <div class="gathalast">චක්කමත්තා ලොහිතකා, ඔලම්බිස්සන්ති තාවදෙ.</div>
                </div>
                <div class="paragraph" para="65">
                    <span class="paranum">65</span>
                    <div class="gatha"> ‘‘‘පත්තෙන පත්තසඤ්ඡන්නෙ, අන්තොබ්‍යම්හවරෙ ඉමං;</div>
                    <div class="gathalast">අත්ථරිත්වා පාරුපිත්වා, තුවට්ටිස්සන්ති තාවදෙ.</div>
                </div>
                <div class="paragraph" para="66">
                    <span class="paranum">66</span>
                    <div class="gatha"> ‘‘‘භවනං පරිවාරෙත්වා, සමන්තා සතයොජනෙ;</div>
                    <div class="gathalast">තෙපි පද්මා 
                        <span class="note">(තෙ විසුද්ධා (සී. ස්‍යා.))</span> ලොහිතකා, දිබ්බගන්ධං පවායරෙ.
                    </div>
                </div>
                <div class="paragraph" para="67">
                    <span class="paranum">67</span>
                    <div class="gatha"> ‘‘‘පඤ්චසත්තතික්ඛත්තුඤ්ච, චක්කවත්තී භවිස්සති;</div>
                    <div class="gathalast">පදෙසරජ්ජං විපුලං, ගණනාතො අසඞ්ඛියං.</div>
                </div>
                <div class="paragraph" para="68">
                    <span class="paranum">68</span>
                    <div class="gatha"> ‘‘‘සම්පත්තියො දුවෙ භුත්වා, අනීති අනුපද්දවො;</div>
                    <div class="gathalast">සම්පත්තෙ පරියොසානෙ, නිබ්බානං පාපුණිස්සති’ 
                        <span class="note">(ඵස්සයිස්සති (සී.), පස්සයිස්සති (ක.))</span>.
                    </div>
                </div>
                <div class="paragraph" para="69">
                    <span class="paranum">69</span>
                    <div class="gatha"> ‘‘සුදිට්ඨො වත මෙ බුද්ධො, වාණිජ්ජං සුපයොජිතං;</div>
                    <div class="gathalast">පද්මානි තීණි පූජෙත්වා, අනුභොසිං තිසම්පදා 
                        <span class="note">(අනුභූයන්ති සම්පදා (ක.))</span>.
                    </div>
                </div>
                <div class="paragraph" para="70">
                    <span class="paranum">70</span>
                    <div class="gatha"> ‘‘අජ්ජ මෙ ධම්මප්පත්තස්ස, විප්පමුත්තස්ස සබ්බසො;</div>
                    <div class="gathalast">සුපුප්ඵිතං ලොහිතකං, ධාරයිස්සති මත්ථකෙ.</div>
                </div>
                <div class="paragraph" para="71">
                    <span class="paranum">71</span>
                    <div class="gatha"> ‘‘මම කම්මං කථෙන්තස්ස, පදුමුත්තරසත්ථුනො;</div>
                    <div class="gathalast">සතපාණසහස්සානං, ධම්මාභිසමයො අහු.</div>
                </div>
                <div class="paragraph" para="72">
                    <span class="paranum">72</span>
                    <div class="gatha"> ‘‘සතසහස්සිතො 
                        <pb ed="T" n="1.0181"/> කප්පෙ, යං බුද්ධමභිපූජයිං;
                    </div>
                    <div class="gathalast">දුග්ගතිං නාභිජානාමි, තිපදුමානිදං ඵලං.</div>
                </div>
                <div class="paragraph" para="73">
                    <span class="paranum">73</span>
                    <div class="gatha"> ‘‘කිලෙසා 
                        <pb ed="M" n="1.0139"/> ඣාපිතා මය්හං, භවා සබ්බෙ සමූහතා;
                    </div>
                    <div class="gathalast">සබ්බාසවා පරික්ඛීණා, නත්ථි දානි පුනබ්භවො.</div>
                </div>
                <div class="paragraph" para="74">
                    <span class="paranum">74</span>
                    <div class="gatha"> ‘‘පටිසම්භිදා 
                        <pb ed="V" n="1.0126"/>
                        <pb ed="P" n="1.0126"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා තිපදුමියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">තිපදුමියත්ථෙරස්සාපදානං දසමං.</div>
        </div>
    </div>
    <div class="centre ct_vagga ending">නාගසමාලවග්ගො අට්ඨමො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">නාගසමාලො පදසඤ්ඤී, සඤ්ඤකාලුවදායකො;</div>
        <div class="ct_vagga gatha">එකසඤ්ඤී තිණසන්ථාරො, සූචිපාටලිපුප්ඵියො;</div>
        <div class="gathalast ct_vagga">ඨිතඤ්ජලී තිපදුමී, ගාථායො පඤ්චසත්තති.</div>
    </div>
</div>