<div class="chapter ct_vagga" node-id="37150">
    <span class="chapter ct_vagga">6. රතනසුත්තං</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> යානීධ 
                <pb ed="T" n="0.0005"/> භූතානි සමාගතානි, භුම්මානි 
                <span class="note">(භූමානි (ක.))</span> වා යානි ව අන්තලික්ඛෙ;
            </div>
            <div class="gathalast">සබ්බෙව භූතා සුමනා භවන්තු, අථොපි සක්කච්ච සුණන්තු භාසිතං.</div>
        </div>
        <div class="paragraph" para="2">
            <span class="paranum">2</span>
            <div class="gatha"> තස්මා 
                <pb ed="M" n="0.0005"/> හි භූතා නිසාමෙථ සබ්බෙ, මෙත්තං කරොථ මානුසියා පජාය;
            </div>
            <div class="gathalast">දිවා ච රත්තො ච හරන්ති යෙ බලිං, තස්මා හි නෙ රක්ඛථ අප්පමත්තා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> යං කිඤ්චි විත්තං ඉධ වා හුරං වා, සග්ගෙසු 
                <pb ed="P" n="0.0004"/> වා යං රතනං පණීතං;
            </div>
            <div class="gatha">න නො සමං අත්ථි තථාගතෙන, ඉදම්පි බුද්ධෙ රතනං පණීතං;</div>
            <div class="gathalast">එතෙන සච්චෙන සුවත්ථි හොතු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> ඛයං 
                <pb ed="V" n="0.0006"/> විරාගං අමතං පණීතං, යදජ්ඣගා සක්‍යමුනී සමාහිතො;
            </div>
            <div class="gatha">න තෙන ධම්මෙන සමත්ථි කිඤ්චි, ඉදම්පි ධම්මෙ රතනං පණීතං;</div>
            <div class="gathalast">එතෙන සච්චෙන සුවත්ථි හොතු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> යං 
                <pb ed="T" n="0.0006"/> බුද්ධසෙට්ඨො පරිවණ්ණයී සුචිං, සමාධිමානන්තරිකඤ්ඤමාහු;
            </div>
            <div class="gatha">සමාධිනා තෙන සමො න විජ්ජති, ඉදම්පි ධම්මෙ රතනං පණීතං;</div>
            <div class="gathalast">එතෙන සච්චෙන සුවත්ථි හොතු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> යෙ පුග්ගලා අට්ඨ සතං පසත්ථා, චත්තාරි එතානි යුගානි හොන්ති;</div>
            <div class="gatha">තෙ දක්ඛිණෙය්‍යා සුගතස්ස සාවකා, එතෙසු දින්නානි මහප්ඵලානි;</div>
            <div class="gathalast">ඉදම්පි සඞ්ඝෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="7">
            <span class="paranum">7</span>
            <div class="gatha"> යෙ සුප්පයුත්තා මනසා දළ්හෙන, නික්කාමිනො ගොතමසාසනම්හි;</div>
            <div class="gatha">තෙ පත්තිපත්තා අමතං විගය්හ, ලද්ධා මුධා නිබ්බුතිං 
                <span class="note">(නිබ්බුති (ක.))</span> භුඤ්ජමානා;
            </div>
            <div class="gathalast">ඉදම්පි 
                <pb ed="M" n="0.0006"/> සඞ්ඝෙ රතනං පණීතං, එතෙන සච්චෙන සුවත්ථි හොතු.
            </div>
        </div>
        <div class="paragraph" para="8">
            <span class="paranum">8</span>
            <div class="gatha"> යථින්දඛීලො පථවිස්සිතො 
                <span class="note">(පඨවිස්සිතො (ක. සී.), පථවිංසිතො (ක. සි. ස්‍යා. කං. පී.))</span> සියා, චතුබ්භි වාතෙහි අසම්පකම්පියො;
            </div>
            <div class="gatha">තථූපමං සප්පුරිසං වදාමි, යො 
                <pb ed="T" n="0.0007"/> අරියසච්චානි අවෙච්ච පස්සති;
            </div>
            <div class="gathalast">ඉදම්පි සඞ්ඝෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="9">
            <span class="paranum">9</span>
            <div class="gatha"> යෙ අරියසච්චානි විභාවයන්ති, ගම්භීරපඤ්ඤෙන සුදෙසිතානි;</div>
            <div class="gatha">කිඤ්චාපි තෙ හොන්ති භුසං පමත්තා, න තෙ භවං අට්ඨමමාදියන්ති;</div>
            <div class="gathalast">ඉදම්පි සඞ්ඝෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="10">
            <span class="paranum">10</span>
            <div class="gatha"> සහාවස්ස 
                <pb ed="P" n="0.0005"/> දස්සනසම්පදාය 
                <span class="note">(සහාවසද්දස්සනසම්පදාය (ක.))</span>, තයස්සු ධම්මා ජහිතා භවන්ති;
            </div>
            <div class="gathalast">සක්කායදිට්ඨී විචිකිච්ඡිතඤ්ච, සීලබ්බතං වාපි යදත්ථි කිඤ්චි.</div>
        </div>
        <div class="paragraph" para="11">
            <span class="paranum">11</span>
            <div class="gatha"> චතූහපායෙහි ච විප්පමුත්තො, ඡච්චාභිඨානානි 
                <span class="note">(ඡ චාභිඨානානි (සී. ස්‍යා.))</span> අභබ්බ කාතුං 
                <span class="note">(අභබ්බො කාතුං (සී.))</span>;
            </div>
            <div class="gathalast">ඉදම්පි සඞ්ඝෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="12">
            <span class="paranum">12</span>
            <div class="gatha"> කිඤ්චාපි 
                <pb ed="V" n="0.0007"/> සො කම්ම 
                <span class="note">(කම්මං (සී. ස්‍යා. කං. පී.))</span> කරොති පාපකං, කායෙන වාචා උද චෙතසා වා;
            </div>
            <div class="gatha">අභබ්බ 
                <span class="note">(අභබ්බො (බහූසු))</span> සො තස්ස පටිච්ඡදාය 
                <span class="note">(පටිච්ඡාදාය (සී.))</span>, අභබ්බතා 
                <pb ed="T" n="0.0008"/> දිට්ඨපදස්ස වුත්තා;
            </div>
            <div class="gathalast">ඉදම්පි 
                <pb ed="M" n="0.0007"/> සඞ්ඝෙ රතනං පණීතං, එතෙන සච්චෙන සුවත්ථි හොතු.
            </div>
        </div>
        <div class="paragraph" para="13">
            <span class="paranum">13</span>
            <div class="gatha"> වනප්පගුම්බෙ යථ 
                <span class="note">(යථා (සී. ස්‍යා.))</span> ඵුස්සිතග්ගෙ, ගිම්හානමාසෙ පඨමස්මිං 
                <span class="note">(පඨමස්මි (?))</span> ගිම්හෙ;
            </div>
            <div class="gatha">තථූපමං ධම්මවරං අදෙසයි 
                <span class="note">(අදෙසයී (සී.))</span>, නිබ්බානගාමිං පරමං හිතාය;
            </div>
            <div class="gathalast">ඉදම්පි බුද්ධෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="14">
            <span class="paranum">14</span>
            <div class="gatha"> වරො වරඤ්ඤූ වරදො වරාහරො, අනුත්තරො ධම්මවරං අදෙසයි;</div>
            <div class="gathalast">ඉදම්පි බුද්ධෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="15">
            <span class="paranum">15</span>
            <div class="gatha"> ඛීණං පුරාණං නව නත්ථි සම්භවං, විරත්තචිත්තායතිකෙ භවස්මිං;</div>
            <div class="gatha">තෙ ඛීණබීජා අවිරූළ්හිඡන්දා, නිබ්බන්ති ධීරා යථායං 
                <span class="note">(යථයං (ක.))</span> පදීපො;
            </div>
            <div class="gathalast">ඉදම්පි සඞ්ඝෙ රතනං පණීතං, එතෙන සච්චෙන සුවත්ථි හොතු.</div>
        </div>
        <div class="paragraph" para="16">
            <span class="paranum">16</span>
            <div class="gatha"> යානීධ භූතානි සමාගතානි, භුම්මානි 
                <pb ed="T" n="0.0009"/> වා යානි ව අන්තලික්ඛෙ;
            </div>
            <div class="gathalast">තථාගතං දෙවමනුස්සපූජිතං, බුද්ධං නමස්සාම සුවත්ථි හොතු.</div>
        </div>
        <div class="paragraph" para="17">
            <span class="paranum">17</span>
            <div class="gatha"> යානීධ භූතානි සමාගතානි, භුම්මානි වා යානි ව අන්තලික්ඛෙ;</div>
            <div class="gathalast">තථාගතං දෙවමනුස්සපූජිතං, ධම්මං 
                <pb ed="P" n="0.0006"/> නමස්සාම සුවත්ථි හොතු.
            </div>
        </div>
        <div class="paragraph" para="18">
            <span class="paranum">18</span>
            <div class="gatha"> යානීධ 
                <pb ed="M" n="0.0008"/> භූතානි සමාගතානි, භුම්මානි වා යානි ව අන්තලික්ඛෙ;
            </div>
            <div class="gathalast">තථාගතං දෙවමනුස්සපූජිතං, සඞ්ඝං නමස්සාම සුවත්ථි හොතූති.</div>
        </div>
    </div>
    <div class="centre ct_vagga ending">රතනසුත්තං නිට්ඨිතං.</div>
</div>