<div class="chapter ct_nipatha" node-id="45220">
    <span class="chapter ct_nipatha">13. වීසතිනිපාතො</span>
    <div class="chapter-contents">
        <div class="subhead ct_sutta" node-id="45221">
            <span class="subhead ct_sutta">1. අම්බපාලීථෙරීගාථා</span>
            <div class="subhead-contents">
                <div class="paragraph" para="252">
                    <span class="paranum">252</span>
                    <div class="gatha"> ‘‘කාළකා 
                        <pb ed="T" n="0.0475"/>
                        <pb ed="M" n="0.0408"/> භමරවණ්ණසාදිසා, වෙල්ලිතග්ගා මම මුද්ධජා අහුං;
                    </div>
                    <div class="gathalast">තෙ ජරාය සාණවාකසාදිසා, සච්චවාදිවචනං අනඤ්ඤථා.</div>
                </div>
                <div class="paragraph" para="253">
                    <span class="paranum">253</span>
                    <div class="gatha"></div>
                    <div class="bodytext">‘‘වාසිතොව සුරභී කරණ්ඩකො, පුප්ඵපූර මම උත්තමඞ්ගජො 
                        <span class="note">(උත්තමඞ්ගභූතො (ක.))</span>.
                    </div>
                    <div class="gathalast">තං ජරායථ සලොමගන්ධිකං, සච්චවාදිවචනං අනඤ්ඤථා.</div>
                </div>
                <div class="paragraph" para="254">
                    <span class="paranum">254</span>
                    <div class="gatha"> ‘‘කානනංව 
                        <pb ed="V" n="0.0333"/> සහිතං සුරොපිතං, කොච්ඡසූචිවිචිතග්ගසොභිතං;
                    </div>
                    <div class="gathalast">තං ජරාය විරලං තහිං තහිං, සච්චවාදිවචනං අනඤ්ඤථා.</div>
                </div>
                <div class="paragraph" para="255">
                    <span class="paranum">255</span>
                    <div class="gatha"> ‘‘කණ්හඛන්ධකසුවණ්ණමණ්ඩිතං, සොභතෙ සුවෙණීහිලඞ්කතං;</div>
                    <div class="gathalast">තං 
                        <pb ed="P" n="0.0148"/> ජරාය ඛලිතං සිරං කතං, සච්චවාදිවචනං අනඤ්ඤථා.
                    </div>
                </div>
                <div class="paragraph" para="256">
                    <span class="paranum">256</span>
                    <div class="gatha"> ‘‘චිත්තකාරසුකතාව ලෙඛිකා, සොභරෙ සු භමුකා පුරෙ මම;</div>
                    <div class="gathalast">තා 
                        <pb ed="T" n="0.0476"/> ජරාය වලිභිප්පලම්බිතා, සච්චවාදිවචනං අනඤ්ඤථා.
                    </div>
                </div>
                <div class="paragraph" para="257">
                    <span class="paranum">257</span>
                    <div class="gatha"> ‘‘භස්සරා සුරුචිරා යථා මණී, නෙත්තහෙසුමභිනීලමායතා;</div>
                    <div class="gathalast">තෙ ජරායභිහතා න සොභරෙ, සච්චවාදිවචනං අනඤ්ඤථා.</div>
                </div>
                <div class="paragraph" para="258">
                    <span class="paranum">258</span>
                    <div class="gatha"> ‘‘සණ්හතුඞ්ගසදිසී 
                        <pb ed="M" n="0.0409"/> ච නාසිකා, සොභතෙ සු අභියොබ්බනං පති;
                    </div>
                    <div class="gathalast">සා ජරාය උපකූලිතා විය, සච්චවාදිවචනං අනඤ්ඤථා.</div>
                </div>
                <div class="paragraph" para="259">
                    <span class="paranum">259</span>
                    <div class="gatha"> ‘‘කඞ්කණං ව සුකතං සුනිට්ඨිතං, සොභරෙ සු මම කණ්ණපාළියො;</div>
                    <div class="gathalast">තා ජරාය වලිභිප්පලම්බිතා, සච්චවාදිවචනං අනඤ්ඤථා.</div>
                </div>
                <div class="paragraph" para="260">
                    <span class="paranum">260</span>
                    <div class="gatha"> ‘‘පත්තලීමකුලවණ්ණසාදිසා, සොභරෙ සු දන්තා පුරෙ මම;</div>
                    <div class="gathalast">තෙ ජරාය ඛණ්ඩිතා චාසිතා 
                        <span class="note">(පීතකා (සී.))</span>, සච්චවාදිවචනං අනඤ්ඤථා.
                    </div>
                </div>
                <div class="paragraph" para="261">
                    <span class="paranum">261</span>
                    <div class="gatha"> ‘‘කානනම්හි වනසණ්ඩචාරිනී, කොකිලාව 
                        <pb ed="T" n="0.0477"/> මධුරං නිකූජිහං;
                    </div>
                    <div class="gathalast">තං ජරාය ඛලිතං තහිං තහිං, සච්චවාදිවචනං අනඤ්ඤථා.</div>
                </div>
                <div class="paragraph" para="262">
                    <span class="paranum">262</span>
                    <div class="gatha"> ‘‘සණ්හකම්බුරිව සුප්පමජ්ජිතා, සොභතෙ සු ගීවා පුරෙ මම;</div>
                    <div class="gathalast">සා ජරාය භග්ගා 
                        <span class="note">(භඤ්ජිතා (?))</span> විනාමිතා, සච්චවාදිවචනං අනඤ්ඤථා.
                    </div>
                </div>
                <div class="paragraph" para="263">
                    <span class="paranum">263</span>
                    <div class="gatha"> ‘‘වට්ටපලිඝසදිසොපමා 
                        <pb ed="P" n="0.0149"/> උභො, සොභරෙ සු බාහා පුරෙ මම;
                    </div>
                    <div class="gathalast">තා ජරාය යථ පාටලිබ්බලිතා 
                        <span class="note">(යථා පාටලිප්පලිතා (සී. ස්‍යා. ක.))</span>, සච්චවාදිවචනං අනඤ්ඤථා.
                    </div>
                </div>
                <div class="paragraph" para="264">
                    <span class="paranum">264</span>
                    <div class="gatha"> ‘‘සණ්හමුද්දිකසුවණ්ණමණ්ඩිතා, සොභරෙ සු හත්ථා පුරෙ මම;</div>
                    <div class="gathalast">තෙ ජරාය යථා මූලමූලිකා, සච්චවාදිවචනං අනඤ්ඤථා.</div>
                </div>
                <div class="paragraph" para="265">
                    <span class="paranum">265</span>
                    <div class="gatha"> ‘‘පීනවට්ටසහිතුග්ගතා 
                        <pb ed="M" n="0.0410"/> උභො, සොභරෙ 
                        <span class="note">(සොභතෙ (අට්ඨ.))</span> සු ථනකා පුරෙ මම;
                    </div>
                    <div class="gathalast">ථෙවිකීව ලම්බන්ති නොදකා, සච්චවාදිවචනං 
                        <pb ed="T" n="0.0478"/> අනඤ්ඤථා.
                    </div>
                </div>
                <div class="paragraph" para="266">
                    <span class="paranum">266</span>
                    <div class="gatha"> ‘‘කඤ්චනස්සඵලකංව සම්මට්ඨං, සොභතෙ සු කායො පුරෙ මම;</div>
                    <div class="gathalast">සො වලීහි සුඛුමාහි ඔතතො, සච්චවාදිවචනං අනඤ්ඤථා.</div>
                </div>
                <div class="paragraph" para="267">
                    <span class="paranum">267</span>
                    <div class="gatha"> ‘‘නාගභොගසදිසොපමා උභො, සොභරෙ සු ඌරූ පුරෙ මම;</div>
                    <div class="gathalast">තෙ ජරාය යථා වෙළුනාළියො, සච්චවාදිවචනං අනඤ්ඤථා.</div>
                </div>
                <div class="paragraph" para="268">
                    <span class="paranum">268</span>
                    <div class="gatha"> ‘‘සණ්හනූපුරසුවණ්ණමණ්ඩිතා 
                        <pb ed="V" n="0.0334"/>, සොභරෙ සු ජඞ්ඝා පුරෙ මම;
                    </div>
                    <div class="gathalast">තා ජරාය තිලදණ්ඩකාරිව, සච්චවාදිවචනං අනඤ්ඤථා.</div>
                </div>
                <div class="paragraph" para="269">
                    <span class="paranum">269</span>
                    <div class="gatha"> ‘‘තූලපුණ්ණසදිසොපමා උභො, සොභරෙ සු පාදා පුරෙ මම;</div>
                    <div class="gathalast">තෙ ජරාය ඵුටිතා වලීමතා, සච්චවාදිවචනං අනඤ්ඤථා.</div>
                </div>
                <div class="paragraph" para="270">
                    <span class="paranum">270</span>
                    <div class="gatha"> ‘‘එදිසො අහු අයං සමුස්සයො, ජජ්ජරො බහුදුක්ඛානමාලයො;</div>
                    <div class="gathalast">සොපලෙපපතිතො 
                        <pb ed="P" n="0.0150"/> ජරාඝරො, සච්චවාදිවචනං අනඤ්ඤථා’’.
                    </div>
                </div>
            </div>
            <div class="centre ct_sutta ending">... අම්බපාලී ථෙරී....</div>
        </div>
        <div class="subhead ct_sutta" node-id="45222">
            <span class="subhead ct_sutta">2. රොහිනීථෙරීගාථා</span>
            <div class="subhead-contents">
                <div class="paragraph" para="271">
                    <span class="paranum">271</span>
                    <div class="gatha"> ‘‘‘සමණා’ති 
                        <pb ed="T" n="0.0479"/> භොති සුපි 
                        <span class="note">(භොති ත්වං සයසි (සී.), භොති මං විපස්සි (ස්‍යා.))</span>, ‘සමණා’ති පබුජ්ඣසි 
                        <span class="note">(පටිබුජ්ඣසි (සී. ස්‍යා.))</span>;
                    </div>
                    <div class="gathalast">සමණානෙව 
                        <span class="note">(සමණානමෙව (සී. ස්‍යා.))</span> කිත්තෙසි, සමණී නූන 
                        <span class="note">(සමණී නු (ක.))</span> භවිස්සසි.
                    </div>
                </div>
                <div class="paragraph" para="272">
                    <span class="paranum">272</span>
                    <div class="gatha"> ‘‘විපුලං 
                        <pb ed="M" n="0.0411"/> අන්නඤ්ච පානඤ්ච, සමණානං පවෙච්චසි 
                        <span class="note">(පයච්ඡසි (සී.))</span>;
                    </div>
                    <div class="gathalast">රොහිනී දානි පුච්ඡාමි, කෙන තෙ සමණා පියා.</div>
                </div>
                <div class="paragraph" para="273">
                    <span class="paranum">273</span>
                    <div class="gatha"> ‘‘අකම්මකාමා අලසා, පරදත්තූපජීවිනො;</div>
                    <div class="gathalast">ආසංසුකා සාදුකාමා, කෙන තෙ සමණා පියා’’.</div>
                </div>
                <div class="paragraph" para="274">
                    <span class="paranum">274</span>
                    <div class="gatha"> ‘‘චිරස්සං වත මං තාත, සමණානං පරිපුච්ඡසි;</div>
                    <div class="gathalast">තෙසං තෙ කිත්තයිස්සාමි, පඤ්ඤාසීලපරක්කමං.</div>
                </div>
                <div class="paragraph" para="275">
                    <span class="paranum">275</span>
                    <div class="gatha"> ‘‘කම්මකාමා අනලසා, කම්මසෙට්ඨස්ස කාරකා;</div>
                    <div class="gathalast">රාගං දොසං පජහන්ති, තෙන මෙ සමණා පියා.</div>
                </div>
                <div class="paragraph" para="276">
                    <span class="paranum">276</span>
                    <div class="gatha"> ‘‘තීණි පාපස්ස මූලානි, ධුනන්ත්න්ත්ති සුචිකාරිනො;</div>
                    <div class="gathalast">සබ්බං පාපං පහීනෙසං, තෙන මෙ සමණා පියා.</div>
                </div>
                <div class="paragraph" para="277">
                    <span class="paranum">277</span>
                    <div class="gatha"> ‘‘කායකම්මං සුචි නෙසං, වචීකම්මඤ්ච තාදිසං;</div>
                    <div class="gathalast">මනොකම්මං සුචි නෙසං, තෙන මෙ සමණා පියා.</div>
                </div>
                <div class="paragraph" para="278">
                    <span class="paranum">278</span>
                    <div class="gatha"> ‘‘විමලා සඞ්ඛමුත්තාව, සුද්ධා සන්තරබාහිරා;</div>
                    <div class="gathalast">පුණ්ණා සුක්කාන ධම්මානං 
                        <span class="note">(සුක්කෙහි ධම්මෙහි (සී. ස්‍යා. අට්ඨ.))</span>, තෙන මෙ සමණා පියා.
                    </div>
                </div>
                <div class="paragraph" para="279">
                    <span class="paranum">279</span>
                    <div class="gatha"> ‘‘බහුස්සුතා ධම්මධරා, අරියා ධම්මජීවිනො;</div>
                    <div class="gathalast">අත්ථං ධම්මඤ්ච දෙසෙන්ති, තෙන මෙ සමණා පියා.</div>
                </div>
                <div class="paragraph" para="280">
                    <span class="paranum">280</span>
                    <div class="gatha"> ‘‘බහුස්සුතා 
                        <pb ed="T" n="0.0480"/> ධම්මධරා, අරියා ධම්මජීවිනො;
                    </div>
                    <div class="gathalast">එකග්ගචිත්තා සතිමන්තො, තෙන මෙ සමණා පියා.</div>
                </div>
                <div class="paragraph" para="281">
                    <span class="paranum">281</span>
                    <div class="gatha"> ‘‘දූරඞ්ගමා 
                        <pb ed="V" n="0.0335"/> සතිමන්තො, මන්තභාණී අනුද්ධතා;
                    </div>
                    <div class="gathalast">දුක්ඛස්සන්තං පජානන්ති, තෙන මෙ සමණා පියා.</div>
                </div>
                <div class="paragraph" para="282">
                    <span class="paranum">282</span>
                    <div class="gatha"> ‘‘යස්මා ගාමා පක්කමන්ති, න විලොකෙන්ති කිඤ්චනං;</div>
                    <div class="gathalast">අනපෙක්ඛාව ගච්ඡන්ති, තෙන මෙ සමණා පියා.</div>
                </div>
                <div class="paragraph" para="283">
                    <span class="paranum">283</span>
                    <div class="gatha"> ‘‘න 
                        <pb ed="P" n="0.0151"/> තෙසං කොට්ඨෙ ඔපෙන්ති, න කුම්භිං න ඛළොපියං;
                    </div>
                    <div class="gathalast">පරිනිට්ඨිතමෙසානා, තෙන මෙ සමණා පියා.</div>
                </div>
                <div class="paragraph" para="284">
                    <span class="paranum">284</span>
                    <div class="gatha"> ‘‘න තෙ හිරඤ්ඤං ගණ්හන්ති, න සුවණ්ණං න රූපියං;</div>
                    <div class="gathalast">පච්චුප්පන්නෙන යාපෙන්ති, තෙන මෙ සමණා පියා.</div>
                </div>
                <div class="paragraph" para="285">
                    <span class="paranum">285</span>
                    <div class="gatha"> ‘‘නානාකුලා 
                        <pb ed="M" n="0.0412"/> පබ්බජිතා, නානාජනපදෙහි ච;
                    </div>
                    <div class="gathalast">අඤ්ඤමඤ්ඤං පියායන්ති 
                        <span class="note">(පිහයන්ති (ක.))</span>, තෙන මෙ සමණා පියා’’.
                    </div>
                </div>
                <div class="paragraph" para="286">
                    <span class="paranum">286</span>
                    <div class="gatha"> ‘‘අත්ථාය වත නො භොති, කුලෙ ජාතාසි රොහිනී;</div>
                    <div class="gathalast">සද්ධා බුද්ධෙ ච ධම්මෙ ච, සඞ්ඝෙ ච තිබ්බගාරවා.</div>
                </div>
                <div class="paragraph" para="287">
                    <span class="paranum">287</span>
                    <div class="gatha"> ‘‘තුවං හෙතං පජානාසි, පුඤ්ඤක්ඛෙත්තං අනුත්තරං;</div>
                    <div class="gathalast">අම්හම්පි එතෙ සමණා, පටිගණ්හන්ති දක්ඛිණං’’.</div>
                </div>
                <div class="paragraph" para="288">
                    <span class="paranum">288</span>
                    <div class="gatha"> ‘‘පතිට්ඨිතො හෙත්ථ යඤ්ඤො, විපුලො නො භවිස්සති;</div>
                    <div class="gathalast">සචෙ භායසි දුක්ඛස්ස, සචෙ තෙ දුක්ඛමප්පියං.</div>
                </div>
                <div class="paragraph" para="289">
                    <span class="paranum">289</span>
                    <div class="gatha"> ‘‘උපෙහි සරණං බුද්ධං, ධම්මං සඞ්ඝඤ්ච තාදිනං;</div>
                    <div class="gathalast">සමාදියාහි සීලානි, තං තෙ අත්ථාය හෙහිති’’.</div>
                </div>
                <div class="paragraph" para="290">
                    <span class="paranum">290</span>
                    <div class="gatha"> ‘‘උපෙමි 
                        <pb ed="T" n="0.0481"/> සරණං බුද්ධං, ධම්මං සඞ්ඝඤ්ච තාදිනං;
                    </div>
                    <div class="gathalast">සමාදියාමි සීලානි, තං මෙ අත්ථාය හෙහිති.</div>
                </div>
                <div class="paragraph" para="291">
                    <span class="paranum">291</span>
                    <div class="gatha"> ‘‘බ්‍රහ්මබන්ධු පුරෙ ආසිං, සො ඉදානිම්හි බ්‍රාහ්මණො;</div>
                    <div class="gathalast">තෙවිජ්ජො සොත්තියො චම්හි, වෙදගූ චම්හි න්හාතකො’’.</div>
                </div>
            </div>
            <div class="centre ct_sutta ending">... රොහිනී ථෙරී....</div>
        </div>
        <div class="subhead ct_sutta" node-id="45223">
            <span class="subhead ct_sutta">3. චාපාථෙරීගාථා</span>
            <div class="subhead-contents">
                <div class="paragraph" para="292">
                    <span class="paranum">292</span>
                    <div class="gatha"> ‘‘ලට්ඨිහත්ථො පුරෙ ආසි, සො දානි මිගලුද්දකො;</div>
                    <div class="gathalast">ආසාය පලිපා ඝොරා, නාසක්ඛි පාරමෙතවෙ.</div>
                </div>
                <div class="paragraph" para="293">
                    <span class="paranum">293</span>
                    <div class="gatha"> ‘‘සුමත්තං මං මඤ්ඤමානා, චාපා පුත්තමතොසයි;</div>
                    <div class="gathalast">චාපාය බන්ධනං ඡෙත්වා, පබ්බජිස්සං පුනොපහං.</div>
                </div>
                <div class="paragraph" para="294">
                    <span class="paranum">294</span>
                    <div class="gatha"> ‘‘මා 
                        <pb ed="V" n="0.0336"/> මෙ කුජ්ඣි මහාවීර, මා මෙ කුජ්ඣි මහාමුනි;
                    </div>
                    <div class="gathalast">න හි කොධපරෙතස්ස, සුද්ධි අත්ථි කුතො තපො.</div>
                </div>
                <div class="paragraph" para="295">
                    <span class="paranum">295</span>
                    <div class="gatha"> ‘‘පක්කමිස්සඤ්ච 
                        <pb ed="P" n="0.0152"/> නාළාතො, කොධ නාළාය වච්ඡති;
                    </div>
                    <div class="gathalast">බන්ධන්තී ඉත්ථිරූපෙන, සමණෙ ධම්මජීවිනො’’ 
                        <span class="note">(ධම්මජීවිනෙ (ක.))</span>.
                    </div>
                </div>
                <div class="paragraph" para="296">
                    <span class="paranum">296</span>
                    <div class="gatha"> ‘‘එහි කාළ නිවත්තස්සු, භුඤ්ජ කාමෙ යථා පුරෙ;</div>
                    <div class="gathalast">අහඤ්ච තෙ වසීකතා, යෙ ච මෙ සන්ති ඤාතකා’’.</div>
                </div>
                <div class="paragraph" para="297">
                    <span class="paranum">297</span>
                    <div class="gatha"> ‘‘එත්තො 
                        <pb ed="M" n="0.0413"/> චාපෙ චතුබ්භාගං, යථා භාසසි ත්වඤ්ච මෙ;
                    </div>
                    <div class="gathalast">තයි රත්තස්ස පොසස්ස, උළාරං වත තං සියා’’.</div>
                </div>
                <div class="paragraph" para="298">
                    <span class="paranum">298</span>
                    <div class="gatha"> ‘‘කාළඞ්ගිනිංව තක්කාරිං, පුප්ඵිතං ගිරිමුද්ධනි;</div>
                    <div class="gathalast">ඵුල්ලං දාලිමලට්ඨිංව, අන්තොදීපෙව පාටලිං.</div>
                </div>
                <div class="paragraph" para="299">
                    <span class="paranum">299</span>
                    <div class="gatha"> ‘‘හරිචන්දනලිත්තඞ්ගිං, කාසිකුත්තමධාරිනිං;</div>
                    <div class="gathalast">තං 
                        <pb ed="T" n="0.0482"/> මං රූපවතිං සන්තිං, කස්ස ඔහාය ගච්ඡසි’’.
                    </div>
                </div>
                <div class="paragraph" para="300">
                    <span class="paranum">300</span>
                    <div class="gatha"> ‘‘සාකුන්තිකොව සකුණිං 
                        <span class="note">(සකුණං (ස්‍යා.))</span>, යථා බන්ධිතුමිච්ඡති;
                    </div>
                    <div class="gathalast">ආහරිමෙන රූපෙන, න මං ත්වං බාධයිස්සසි’’.</div>
                </div>
                <div class="paragraph" para="301">
                    <span class="paranum">301</span>
                    <div class="gatha"> ‘‘ඉමඤ්ච මෙ පුත්තඵලං, කාළ උප්පාදිතං තයා;</div>
                    <div class="gathalast">තං මං පුත්තවතිං සන්තිං, කස්ස ඔහාය ගච්ඡසි’’.</div>
                </div>
                <div class="paragraph" para="302">
                    <span class="paranum">302</span>
                    <div class="gatha"> ‘‘ජහන්ති පුත්තෙ සප්පඤ්ඤා, තතො ඤාතී තතො ධනං;</div>
                    <div class="gathalast">පබ්බජන්ති මහාවීරා, නාගො ඡෙත්වාව බන්ධනං’’.</div>
                </div>
                <div class="paragraph" para="303">
                    <span class="paranum">303</span>
                    <div class="gatha"> ‘‘ඉදානි තෙ ඉමං පුත්තං, දණ්ඩෙන ඡුරිකාය වා;</div>
                    <div class="gathalast">භූමියං වා නිසුම්භිස්සං 
                        <span class="note">(නිසුම්භෙය්‍යං (සී.))</span>, පුත්තසොකා න ගච්ඡසි’’.
                    </div>
                </div>
                <div class="paragraph" para="304">
                    <span class="paranum">304</span>
                    <div class="gatha"> ‘‘සචෙ පුත්තං සිඞ්ගාලානං, කුක්කුරානං පදාහිසි;</div>
                    <div class="gathalast">න මං පුත්තකත්තෙ ජම්මි, පුනරාවත්තයිස්සසි’’.</div>
                </div>
                <div class="paragraph" para="305">
                    <span class="paranum">305</span>
                    <div class="gatha"> ‘‘හන්ද ඛො දානි භද්දන්තෙ, කුහිං කාළ ගමිස්සසි;</div>
                    <div class="gathalast">කතමං 
                        <pb ed="P" n="0.0153"/> ගාමනිගමං, නගරං රාජධානියො’’.
                    </div>
                </div>
                <div class="paragraph" para="306">
                    <span class="paranum">306</span>
                    <div class="gatha"> ‘‘අහුම්හ පුබ්බෙ ගණිනො, අස්සමණා සමණමානිනො;</div>
                    <div class="gathalast">ගාමෙන ගාමං විචරිම්හ, නගරෙ රාජධානියො.</div>
                </div>
                <div class="paragraph" para="307">
                    <span class="paranum">307</span>
                    <div class="gatha"> ‘‘එසො හි භගවා බුද්ධො, නදිං නෙරඤ්ජරං පති;</div>
                    <div class="gatha">සබ්බදුක්ඛප්පහානාය, ධම්මං දෙසෙති පාණිනං;</div>
                    <div class="gathalast">තස්සාහං සන්තිකං ගච්ඡං, සො මෙ සත්ථා භවිස්සති’’.</div>
                </div>
                <div class="paragraph" para="308">
                    <span class="paranum">308</span>
                    <div class="gatha"> ‘‘වන්දනං 
                        <pb ed="V" n="0.0337"/> දානි වජ්ජාසි, ලොකනාථං අනුත්තරං;
                    </div>
                    <div class="gathalast">පදක්ඛිණඤ්ච කත්වාන, ආදිසෙය්‍යාසි දක්ඛිණං’’.</div>
                </div>
                <div class="paragraph" para="309">
                    <span class="paranum">309</span>
                    <div class="gatha"> ‘‘එතං ඛො ලබ්භමම්හෙහි, යථා භාසසි ත්වඤ්ච මෙ;</div>
                    <div class="gatha">වන්දනං දානි තෙ වජ්ජං, ලොකනාථං අනුත්තරං;</div>
                    <div class="gathalast">පදක්ඛිණඤ්ච 
                        <pb ed="T" n="0.0483"/> කත්වාන, ආදිසිස්සාමි දක්ඛිණං’’.
                    </div>
                </div>
                <div class="paragraph" para="310">
                    <span class="paranum">310</span>
                    <div class="gatha"> තතො 
                        <pb ed="M" n="0.0414"/> ච කාළො පක්කාමි, නදිං නෙරඤ්ජරං පති;
                    </div>
                    <div class="gathalast">සො අද්දසාසි සම්බුද්ධං, දෙසෙන්තං අමතං පදං.</div>
                </div>
                <div class="paragraph" para="311">
                    <span class="paranum">311</span>
                    <div class="gatha"> දුක්ඛං දුක්ඛසමුප්පාදං, දුක්ඛස්ස ච අතික්කමං;</div>
                    <div class="gathalast">අරියං චට්ඨඞ්ගිකං මග්ගං, දුක්ඛූපසමගාමිනං.</div>
                </div>
                <div class="paragraph" para="312">
                    <span class="paranum">312</span>
                    <div class="gatha"> තස්ස පාදානි වන්දිත්වා, කත්වාන නං 
                        <span class="note">(කත්වානහං (සී.))</span> පදක්ඛිණං;
                    </div>
                    <div class="gatha">චාපාය ආදිසිත්වාන, පබ්බජිං අනගාරියං;</div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසනං.</div>
                </div>
            </div>
            <div class="centre ct_sutta ending">... චාපා ථෙරී....</div>
        </div>
        <div class="subhead ct_sutta" node-id="45224">
            <span class="subhead ct_sutta">4. සුන්දරීථෙරීගාථා</span>
            <div class="subhead-contents">
                <div class="paragraph" para="313">
                    <span class="paranum">313</span>
                    <div class="gatha"> ‘‘පෙතානි භොති පුත්තානි, ඛාදමානා තුවං පුරෙ;</div>
                    <div class="gathalast">තුවං දිවා ච රත්තො ච, අතීව පරිතප්පසි.</div>
                </div>
                <div class="paragraph" para="314">
                    <span class="paranum">314</span>
                    <div class="gatha"> ‘‘සාජ්ජ සබ්බානි ඛාදිත්වා, සතපුත්තානි 
                        <span class="note">(සත්ත පුත්තානි (ස්‍යා.))</span> බ්‍රාහ්මණී;
                    </div>
                    <div class="gathalast">වාසෙට්ඨි කෙන වණ්ණෙන, න බාළ්හං පරිතප්පසි’’.</div>
                </div>
                <div class="paragraph" para="315">
                    <span class="paranum">315</span>
                    <div class="gatha"> ‘‘බහූනි පුත්තසතානි, ඤාතිසඞ්ඝසතානි ච;</div>
                    <div class="gathalast">ඛාදිතානි අතීතංසෙ, මම තුය්හඤ්ච බ්‍රාහ්මණ.</div>
                </div>
                <div class="paragraph" para="316">
                    <span class="paranum">316</span>
                    <div class="gatha"> ‘‘සාහං නිස්සරණං ඤත්වා, ජාතියා මරණස්ස ච;</div>
                    <div class="gathalast">න 
                        <pb ed="T" n="0.0484"/> සොචාමි න රොදාමි, න චාපි පරිතප්පයිං’’.
                    </div>
                </div>
                <div class="paragraph" para="317">
                    <span class="paranum">317</span>
                    <div class="gatha"> ‘‘අබ්භුතං 
                        <pb ed="P" n="0.0154"/> වත වාසෙට්ඨි, වාචං භාසසි එදිසිං;
                    </div>
                    <div class="gathalast">කස්ස ත්වං ධම්මමඤ්ඤාය, ගිරං 
                        <span class="note">(ථිරං (සී.))</span> භාසසි එදිසිං’’.
                    </div>
                </div>
                <div class="paragraph" para="318">
                    <span class="paranum">318</span>
                    <div class="gatha"> ‘‘එස බ්‍රාහ්මණ සම්බුද්ධො, නගරං මිථිලං පති;</div>
                    <div class="gathalast">සබ්බදුක්ඛප්පහානාය, ධම්මං දෙසෙසි පාණිනං.</div>
                </div>
                <div class="paragraph" para="319">
                    <span class="paranum">319</span>
                    <div class="gatha"> ‘‘තස්ස බ්‍රහ්මෙ 
                        <span class="note">(බ්‍රාහ්මණ (සී. ස්‍යා.))</span> අරහතො, ධම්මං සුත්වා නිරූපධිං;
                    </div>
                    <div class="gathalast">තත්ථ විඤ්ඤාතසද්ධම්මා, පුත්තසොකං බ්‍යපානුදිං’’.</div>
                </div>
                <div class="paragraph" para="320">
                    <span class="paranum">320</span>
                    <div class="gatha"> ‘‘සො 
                        <pb ed="V" n="0.0338"/> අහම්පි ගමිස්සාමි, නගරං මිථිලං පති;
                    </div>
                    <div class="gathalast">අප්පෙව මං සො භගවා, සබ්බදුක්ඛා පමොචයෙ’’.</div>
                </div>
                <div class="paragraph" para="321">
                    <span class="paranum">321</span>
                    <div class="gatha"> අද්දස 
                        <pb ed="M" n="0.0415"/> බ්‍රාහ්මණො බුද්ධං, විප්පමුත්තං නිරූපධිං;
                    </div>
                    <div class="gathalast">ස්වස්ස ධම්මමදෙසෙසි, මුනි දුක්ඛස්ස පාරගූ.</div>
                </div>
                <div class="paragraph" para="322">
                    <span class="paranum">322</span>
                    <div class="gatha"> දුක්ඛං දුක්ඛසමුප්පාදං, දුක්ඛස්ස ච අතික්කමං;</div>
                    <div class="gathalast">අරියං චට්ඨඞ්ගිකං මග්ගං, දුක්ඛූපසමගාමිනං.</div>
                </div>
                <div class="paragraph" para="323">
                    <span class="paranum">323</span>
                    <div class="gatha"> තත්ථ විඤ්ඤාතසද්ධම්මො, පබ්බජ්ජං සමරොචයි;</div>
                    <div class="gathalast">සුජාතො තීහි රත්තීහි, තිස්සො විජ්ජා අඵස්සයි.</div>
                </div>
                <div class="paragraph" para="324">
                    <span class="paranum">324</span>
                    <div class="gatha"> ‘‘එහි සාරථි ගච්ඡාහි, රථං නිය්‍යාදයාහිමං;</div>
                    <div class="gatha">ආරොග්‍යං බ්‍රාහ්මණිං වජ්ජ 
                        <span class="note">(වජ්ජා (සී.))</span>, ‘පබ්බජි 
                        <span class="note">(පබ්බජිතො (සී.))</span> දානි බ්‍රාහ්මණො;
                    </div>
                    <div class="gathalast">සුජාතො තීහි රත්තීහි, තිස්සො විජ්ජා අඵස්සයි’’’.</div>
                </div>
                <div class="paragraph" para="325">
                    <span class="paranum">325</span>
                    <div class="gatha"> තතො ච රථමාදාය, සහස්සඤ්චාපි සාරථි;</div>
                    <div class="gatha">ආරොග්‍යං 
                        <pb ed="T" n="0.0485"/> බ්‍රාහ්මණිවොච, ‘‘පබ්බජි දානි බ්‍රාහ්මණො;
                    </div>
                    <div class="gathalast">සුජාතො තීහි රත්තීහි, තිස්සො විජ්ජා අඵස්සයි’’.</div>
                </div>
                <div class="paragraph" para="326">
                    <span class="paranum">326</span>
                    <div class="gatha"> ‘‘එතඤ්චාහං අස්සරථං, සහස්සඤ්චාපි සාරථි;</div>
                    <div class="gathalast">තෙවිජ්ජං බ්‍රාහ්මණං සුත්වා 
                        <span class="note">(ඤත්වා (සී.))</span>, පුණ්ණපත්තං දදාමි තෙ’’.
                    </div>
                </div>
                <div class="paragraph" para="327">
                    <span class="paranum">327</span>
                    <div class="gatha"> ‘‘තුය්හෙව හොත්වස්සරථො, සහස්සඤ්චාපි බ්‍රාහ්මණි;</div>
                    <div class="gathalast">අහම්පි පබ්බජිස්සාමි, වරපඤ්ඤස්ස සන්තිකෙ’’.</div>
                </div>
                <div class="paragraph" para="328">
                    <span class="paranum">328</span>
                    <div class="gatha"> ‘‘හත්ථී 
                        <pb ed="P" n="0.0155"/> ගවස්සං මණිකුණ්ඩලඤ්ච, ඵීතඤ්චිමං ගහවිභවං පහාය;
                    </div>
                    <div class="gatha">පිතා පබ්බජිතො තුය්හං, භුඤ්ජ භොගානි සුන්දරි; තුවං දායාදිකා කුලෙ’’.</div>
                </div>
                <div class="paragraph" para="329">
                    <span class="paranum">329</span>
                    <div class="gatha"> ‘‘හත්ථී ගවස්සං මණිකුණ්ඩලඤ්ච, රම්මං චිමං ගහවිභවං පහාය;</div>
                    <div class="gathalast">පිතා පබ්බජිතො මය්හං, පුත්තසොකෙන අට්ටිතො;</div>
                    <div class="gathalast">අහම්පි පබ්බජිස්සාමි, භාතුසොකෙන අට්ටිතා’’.</div>
                </div>
                <div class="paragraph" para="330">
                    <span class="paranum">330</span>
                    <div class="gatha"> ‘‘සො තෙ ඉජ්ඣතු සඞ්කප්පො, යං ත්වං පත්ථෙසි සුන්දරී;</div>
                    <div class="gatha">උත්තිට්ඨපිණ්ඩො උඤ්ඡො ච, පංසුකූලඤ්ච චීවරං;</div>
                    <div class="gathalast">එතානි අභිසම්භොන්තී, පරලොකෙ අනාසවා’’.</div>
                </div>
                <div class="paragraph" para="331">
                    <span class="paranum">331</span>
                    <div class="gatha"> ‘‘සික්ඛමානාය 
                        <pb ed="M" n="0.0416"/> මෙ අය්‍යෙ, දිබ්බචක්ඛු විසොධිතං;
                    </div>
                    <div class="gathalast">පුබ්බෙනිවාසං ජානාමි, යත්ථ මෙ වුසිතං පුරෙ.</div>
                </div>
                <div class="paragraph" para="332">
                    <span class="paranum">332</span>
                    <div class="gatha"> ‘‘තුවං 
                        <pb ed="T" n="0.0486"/>
                        <pb ed="V" n="0.0339"/> නිස්සාය කල්‍යාණී, ථෙරී සඞ්ඝස්ස සොභනෙ;
                    </div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසනං.</div>
                </div>
                <div class="paragraph" para="333">
                    <span class="paranum">333</span>
                    <div class="gatha"> ‘‘අනුජානාහි මෙ අය්‍යෙ, ඉච්ඡෙ සාවත්ථි ගන්තවෙ;</div>
                    <div class="gathalast">සීහනාදං නදිස්සාමි, බුද්ධසෙට්ඨස්ස සන්තිකෙ’’.</div>
                </div>
                <div class="paragraph" para="334">
                    <span class="paranum">334</span>
                    <div class="gatha"> ‘‘පස්ස සුන්දරි සත්ථාරං, හෙමවණ්ණං හරිත්තචං;</div>
                    <div class="gathalast">අදන්තානං දමෙතාරං, සම්බුද්ධමකුතොභයං’’.</div>
                </div>
                <div class="paragraph" para="335">
                    <span class="paranum">335</span>
                    <div class="gatha"> ‘‘පස්ස සුන්දරිමායන්තිං, විප්පමුත්තං නිරූපධිං;</div>
                    <div class="gathalast">වීතරාගං විසංයුත්තං, කතකිච්චමනාසවං.</div>
                </div>
                <div class="paragraph" para="336">
                    <span class="paranum">336</span>
                    <div class="gatha"> ‘‘බාරාණසීතො නික්ඛම්ම, තව සන්තිකමාගතා;</div>
                    <div class="gathalast">සාවිකා තෙ මහාවීර, පාදෙ වන්දති සුන්දරී’’.</div>
                </div>
                <div class="paragraph" para="337">
                    <span class="paranum">337</span>
                    <div class="gatha"> ‘‘තුවං බුද්ධො තුවං සත්ථා, තුය්හං ධීතාම්හි බ්‍රාහ්මණ;</div>
                    <div class="gathalast">ඔරසා මුඛතො ජාතා, කතකිච්චා අනාසවා’’.</div>
                </div>
                <div class="paragraph" para="338">
                    <span class="paranum">338</span>
                    <div class="gatha"> ‘‘තස්සා 
                        <pb ed="P" n="0.0156"/> තෙ ස්වාගතං භද්දෙ, තතො 
                        <span class="note">(අථො (ක.))</span> තෙ අදුරාගතං;
                    </div>
                    <div class="gatha">එවඤ්හි දන්තා ආයන්ති, සත්ථු පාදානි වන්දිකා;</div>
                    <div class="gathalast">වීතරාගා විසංයුත්තා, කතකිච්චා අනාසවා’’.</div>
                </div>
            </div>
            <div class="centre ct_sutta ending">... සුන්දරී ථෙරී....</div>
        </div>
        <div class="subhead ct_sutta" node-id="45225">
            <span class="subhead ct_sutta">5. සුභාකම්මාරධීතුථෙරීගාථා</span>
            <div class="subhead-contents">
                <div class="paragraph" para="339">
                    <span class="paranum">339</span>
                    <div class="gatha"> ‘‘දහරාහං සුද්ධවසනා, යං පුරෙ ධම්මමස්සුණිං;</div>
                    <div class="gathalast">තස්සා මෙ අප්පමත්තාය, සච්චාභිසමයො අහු.</div>
                </div>
                <div class="paragraph" para="340">
                    <span class="paranum">340</span>
                    <div class="gatha"> ‘‘තතොහං සබ්බකාමෙසු, භුසං අරතිමජ්ඣගං;</div>
                    <div class="gathalast">සක්කායස්මිං භයං දිස්වා, නෙක්ඛම්මමෙව 
                        <span class="note">(නෙක්ඛම්මඤ්ඤෙව (සී.), නෙක්ඛම්මස්සෙව (ස්‍යා.))</span> පීහයෙ.
                    </div>
                </div>
                <div class="paragraph" para="341">
                    <span class="paranum">341</span>
                    <div class="gatha"> ‘‘හිත්වානහං 
                        <pb ed="T" n="0.0487"/> ඤාතිගණං, දාසකම්මකරානි ච;
                    </div>
                    <div class="gathalast">ගාමඛෙත්තානි ඵීතානි, රමණීයෙ පමොදිතෙ.</div>
                </div>
                <div class="paragraph" para="342">
                    <span class="paranum">342</span>
                    <div class="gatha"> ‘‘පහායහං 
                        <pb ed="M" n="0.0417"/> පබ්බජිතා, සාපතෙය්‍යමනප්පකං;
                    </div>
                    <div class="gathalast">එවං සද්ධාය නික්ඛම්ම, සද්ධම්මෙ සුප්පවෙදිතෙ.</div>
                </div>
                <div class="paragraph" para="343">
                    <span class="paranum">343</span>
                    <div class="gatha"> ‘‘නෙතං 
                        <span class="note">(න මෙතං (සී. ස්‍යා.))</span> අස්ස පතිරූපං, ආකිඤ්චඤ්ඤඤ්හි පත්ථයෙ;
                    </div>
                    <div class="gathalast">යො 
                        <span class="note">(යා (ස්‍යා.))</span> ජාතරූපං රජතං, ඡඩ්ඩෙත්වා 
                        <span class="note">(ථපෙත්වා (ක.))</span> පුනරාගමෙ 
                        <span class="note">(පුනරාගහෙ (ක.))</span>.
                    </div>
                </div>
                <div class="paragraph" para="344">
                    <span class="paranum">344</span>
                    <div class="gatha"> ‘‘රජතං 
                        <pb ed="V" n="0.0340"/> ජාතරූපං වා, න බොධාය න සන්තියා;
                    </div>
                    <div class="gathalast">නෙතං සමණසාරුප්පං, න එතං අරියද්ධනං.</div>
                </div>
                <div class="paragraph" para="345">
                    <span class="paranum">345</span>
                    <div class="gatha"> ‘‘ලොභනං මදනඤ්චෙතං, මොහනං රජවඩ්ඪනං;</div>
                    <div class="gathalast">සාසඞ්කං බහුආයාසං, නත්ථි චෙත්ථ ධුවං ඨිති.</div>
                </div>
                <div class="paragraph" para="346">
                    <span class="paranum">346</span>
                    <div class="gatha"> ‘‘එත්ථ රත්තා පමත්තා ච, සඞ්කිලිට්ඨමනා නරා;</div>
                    <div class="gathalast">අඤ්ඤමඤ්ඤෙන බ්‍යාරුද්ධා, පුථු කුබ්බන්ති මෙධගං.</div>
                </div>
                <div class="paragraph" para="347">
                    <span class="paranum">347</span>
                    <div class="gatha"> ‘‘වධො බන්ධො පරික්ලෙසො, ජානි සොකපරිද්දවො;</div>
                    <div class="gathalast">කාමෙසු අධිපන්නානං, දිස්සතෙ බ්‍යසනං බහුං.</div>
                </div>
                <div class="paragraph" para="348">
                    <span class="paranum">348</span>
                    <div class="gatha"> ‘‘තං මං ඤාතී අමිත්තාව, කිං වො කාමෙසු යුඤ්ජථ;</div>
                    <div class="gathalast">ජානාථ මං පබ්බජිතං, කාමෙසු භයදස්සිනිං.</div>
                </div>
                <div class="paragraph" para="349">
                    <span class="paranum">349</span>
                    <div class="gatha"> ‘‘න 
                        <pb ed="P" n="0.0157"/> හිරඤ්ඤසුවණ්ණෙන, පරික්ඛීයන්ති ආසවා;
                    </div>
                    <div class="gathalast">අමිත්තා වධකා කාමා, සපත්තා සල්ලබන්ධනා.</div>
                </div>
                <div class="paragraph" para="350">
                    <span class="paranum">350</span>
                    <div class="gatha"> ‘‘තං 
                        <pb ed="T" n="0.0488"/> මං ඤාතී අමිත්තාව, කිං වො කාමෙසු යුඤ්ජථ;
                    </div>
                    <div class="gathalast">ජානාථ මං පබ්බජිතං, මුණ්ඩං සඞ්ඝාටිපාරුතං.</div>
                </div>
                <div class="paragraph" para="351">
                    <span class="paranum">351</span>
                    <div class="gatha"> ‘‘උත්තිට්ඨපිණ්ඩො උඤ්ඡො ච, පංසුකූලඤ්ච චීවරං;</div>
                    <div class="gathalast">එතං ඛො මම සාරුප්පං, අනගාරූපනිස්සයො.</div>
                </div>
                <div class="paragraph" para="352">
                    <span class="paranum">352</span>
                    <div class="gatha"> ‘‘වන්තා මහෙසීහි කාමා, යෙ දිබ්බා යෙ ච මානුසා;</div>
                    <div class="gathalast">ඛෙමට්ඨානෙ විමුත්තා තෙ, පත්තා තෙ අචලං සුඛං.</div>
                </div>
                <div class="paragraph" para="353">
                    <span class="paranum">353</span>
                    <div class="gatha"> ‘‘මාහං කාමෙහි සඞ්ගච්ඡිං, යෙසු තාණං න විජ්ජති;</div>
                    <div class="gathalast">අමිත්තා වධකා කාමා, අග්ගික්ඛන්ධූපමා දුඛා.</div>
                </div>
                <div class="paragraph" para="354">
                    <span class="paranum">354</span>
                    <div class="gatha"> ‘‘පරිපන්ථො 
                        <pb ed="M" n="0.0418"/> එස භයො, සවිඝාතො සකණ්ටකො;
                    </div>
                    <div class="gathalast">ගෙධො සුවිසමො චෙසො 
                        <span class="note">(ලෙපො (සී.))</span>, මහන්තො මොහනාමුඛො.
                    </div>
                </div>
                <div class="paragraph" para="355">
                    <span class="paranum">355</span>
                    <div class="gatha"> ‘‘උපසග්ගො භීමරූපො, කාමා සප්පසිරූපමා;</div>
                    <div class="gathalast">යෙ බාලා අභිනන්දන්ති, අන්ධභූතා පුථුජ්ජනා.</div>
                </div>
                <div class="paragraph" para="356">
                    <span class="paranum">356</span>
                    <div class="gatha"> ‘‘කාමපඞ්කෙන සත්තා හි, බහූ ලොකෙ අවිද්දසූ;</div>
                    <div class="gathalast">පරියන්තං න ජානන්ති, ජාතියා මරණස්ස ච.</div>
                </div>
                <div class="paragraph" para="357">
                    <span class="paranum">357</span>
                    <div class="gatha"> ‘‘දුග්ගතිගමනං මග්ගං, මනුස්සා කාමහෙතුකං;</div>
                    <div class="gathalast">බහුං වෙ පටිපජ්ජන්ති, අත්තනො රොගමාවහං.</div>
                </div>
                <div class="paragraph" para="358">
                    <span class="paranum">358</span>
                    <div class="gatha"> ‘‘එවං 
                        <pb ed="V" n="0.0341"/> අමිත්තජනනා, තාපනා සංකිලෙසිකා;
                    </div>
                    <div class="gathalast">ලොකාමිසා බන්ධනීයා, කාමා මරණබන්ධනා 
                        <span class="note">(චරණබන්ධනා (සී.))</span>.
                    </div>
                </div>
                <div class="paragraph" para="359">
                    <span class="paranum">359</span>
                    <div class="gatha"> ‘‘උම්මාදනා 
                        <pb ed="T" n="0.0489"/> උල්ලපනා, කාමා චිත්තප්පමද්දිනො;
                    </div>
                    <div class="gathalast">සත්තානං සඞ්කිලෙසාය, ඛිප්පං 
                        <span class="note">(ඛිපං (සී.))</span> මාරෙන ඔඩ්ඩිතං.
                    </div>
                </div>
                <div class="paragraph" para="360">
                    <span class="paranum">360</span>
                    <div class="gatha"> ‘‘අනන්තාදීනවා කාමා, බහුදුක්ඛා මහාවිසා;</div>
                    <div class="gathalast">අප්පස්සාදා 
                        <pb ed="P" n="0.0158"/> රණකරා, සුක්කපක්ඛවිසොසනා 
                        <span class="note">(විසොසකා (සී.))</span>.
                    </div>
                </div>
                <div class="paragraph" para="361">
                    <span class="paranum">361</span>
                    <div class="gatha"> ‘‘සාහං එතාදිසං කත්වා, බ්‍යසනං කාමහෙතුකං;</div>
                    <div class="gathalast">න තං පච්චාගමිස්සාමි, නිබ්බානාභිරතා සදා.</div>
                </div>
                <div class="paragraph" para="362">
                    <span class="paranum">362</span>
                    <div class="gatha"> ‘‘රණං කරිත්වා 
                        <span class="note">(තරිත්වා (සී.))</span> කාමානං, සීතිභාවාභිකඞ්ඛිනී;
                    </div>
                    <div class="gathalast">අප්පමත්තා විහස්සාමි, සබ්බසංයොජනක්ඛයෙ.</div>
                </div>
                <div class="paragraph" para="363">
                    <span class="paranum">363</span>
                    <div class="gatha"> ‘‘අසොකං විරජං ඛෙමං, අරියට්ඨඞ්ගිකං උජුං;</div>
                    <div class="gathalast">තං මග්ගං අනුගච්ඡාමි, යෙන තිණ්ණා මහෙසිනො’’.</div>
                </div>
                <div class="paragraph" para="364">
                    <span class="paranum">364</span>
                    <div class="gatha"> ඉමං පස්සථ ධම්මට්ඨං, සුභං කම්මාරධීතරං;</div>
                    <div class="gathalast">අනෙජං උපසම්පජ්ජ, රුක්ඛමූලම්හි ඣායති.</div>
                </div>
                <div class="paragraph" para="365">
                    <span class="paranum">365</span>
                    <div class="gatha"> අජ්ජට්ඨමී පබ්බජිතා, සද්ධා සද්ධම්මසොභනා;</div>
                    <div class="gathalast">විනීතුප්පලවණ්ණාය, තෙවිජ්ජා මච්චුහායිනී.</div>
                </div>
                <div class="paragraph" para="366">
                    <span class="paranum">366</span>
                    <div class="gatha"> සායං 
                        <pb ed="M" n="0.0419"/> භුජිස්සා අනණා, භික්ඛුනී භාවිතින්ද්‍රියා;
                    </div>
                    <div class="gathalast">සබ්බයොගවිසංයුත්තා, කතකිච්චා අනාසවා.</div>
                </div>
                <div class="paragraph" para="367">
                    <span class="paranum">367</span>
                    <div class="gatha"> තං සක්කො දෙවසඞ්ඝෙන, උපසඞ්කම්ම ඉද්ධියා;</div>
                    <div class="gathalast">නමස්සති භූතපති, සුභං කම්මාරධීතරන්ති.</div>
                </div>
            </div>
            <div class="centre ct_sutta ending">... සුභා කම්මාරධීතා ථෙරී....</div>
        </div>
    </div>
    <div class="centre ct_nipatha ending">වීසතිනිපාතො නිට්ඨිතො.</div>
</div>