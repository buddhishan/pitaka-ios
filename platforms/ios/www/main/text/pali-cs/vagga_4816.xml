<div class="chapter ct_vagga" node-id="48160">
    <span class="chapter ct_vagga">7. රෙවතබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> සුමනස්ස අපරෙන, රෙවතො නාම නායකො;</div>
            <div class="gathalast">අනූපමො අසදිසො, අතුලො උත්තමො ජිනො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සොපි ධම්මං 
                <pb ed="M" n="2.0332"/>
                <pb ed="V" n="2.0318"/> පකාසෙසි, බ්‍රහ්මුනා අභියාචිතො;
            </div>
            <div class="gathalast">ඛන්ධධාතුවවත්ථානං, අප්පවත්තං භවාභවෙ.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාභිසමයා තීණි, අහෙසුං ධම්මදෙසනෙ;</div>
            <div class="gathalast">ගණනාය න වත්තබ්බො, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> යදා අරින්දමං රාජං 
                <span class="note">(රාජානං (ක.))</span>, විනෙසි රෙවතො මුනි;
            </div>
            <div class="gathalast">තදා කොටිසහස්සානං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> සත්තාහං පටිසල්ලානා, වුට්ඨහිත්වා නරාසභො;</div>
            <div class="gathalast">කොටිසතං නරමරූනං, විනෙසි උත්තමෙ ඵලෙ.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා 
                <pb ed="T" n="2.0454"/> තයො ආසුං, රෙවතස්ස මහෙසිනො;
            </div>
            <div class="gathalast">ඛීණාසවානං විමලානං, සුවිමුත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> අතික්කන්තා ගණනපථං, පඨමං යෙ සමාගතා;</div>
            <div class="gathalast">කොටිසතසහස්සානං, දුතියො ආසි සමාගමො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> යොපි 
                <span class="note">(යො සො (ස්‍යා. කං. ක.))</span> පඤ්ඤාය අසමො, තස්ස චක්කානුවත්තකො;
            </div>
            <div class="gathalast">සො තදා බ්‍යාධිතො ආසි, පත්තො ජීවිතසංසයං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> තස්ස ගිලානපුච්ඡාය, යෙ තදා උපගතා මුනී;</div>
            <div class="gathalast">කොටිසහස්සා අරහන්තො, තතියො ආසි සමාගමො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> අහං තෙන සමයෙන, අතිදෙවො නාම බ්‍රාහ්මණො;</div>
            <div class="gathalast">උපගන්ත්වා රෙවතං බුද්ධං, සරණං තස්ස ගඤ්ඡහං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> තස්ස සීලං සමාධිඤ්ච, පඤ්ඤාගුණමනුත්තමං;</div>
            <div class="gathalast">ථොමයිත්වා යථාථාමං, උත්තරීයමදාසහං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සොපි 
                <pb ed="P" n="0.0026"/> මං බුද්ධො බ්‍යාකාසි, රෙවතො ලොකනායකො;
            </div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘පධානං පදහිත්වාන...පෙ.... 
                <pb ed="T" n="2.0455"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> තදාපි තං බුද්ධධම්මං, සරිත්වා අනුබ්‍රූහයිං;</div>
            <div class="gathalast">ආහරිස්සාමි තං ධම්මං, යං මය්හං අභිපත්ථිතං.</div>
        </div>
        <div class="paragraph" para="16">
            <span class="paranum">16</span>
            <div class="gatha"> නගරං 
                <pb ed="M" n="2.0333"/> සුධඤ්ඤවතී නාම 
                <span class="note">(සුධම්මකං නාම (සී.), සුධඤ්ඤකං නාම (ස්‍යා.))</span>, විපුලො නාම ඛත්තියො;
            </div>
            <div class="gathalast">විපුලා නාම ජනිකා, රෙවතස්ස මහෙසිනො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> ඡ 
                <pb ed="V" n="2.0319"/> ච වස්සසහස්සානි 
                <span class="note">(ඡබ්බස්සසහස්සානි (සී. ස්‍යා.))</span>, අගාරං අජ්ඣ සො වසි;
            </div>
            <div class="gatha">සුදස්සනො රතනග්ඝි, ආවෙළො ච විභූසිතො;</div>
            <div class="gathalast">පුඤ්ඤකම්මාභිනිබ්බත්තා, තයො පාසාදමුත්තමා.</div>
        </div>
        <div class="paragraph" para="18">
            <span class="paranum">18</span>
            <div class="gatha"> තෙත්තිංස ච සහස්සානි, නාරියො සමලඞ්කතා;</div>
            <div class="gathalast">සුදස්සනා නාම නාරී, වරුණො නාම අත්‍රජො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> නිමිත්තෙ චතුරො දිස්වා, රථයානෙන නික්ඛමි;</div>
            <div class="gathalast">අනූනසත්තමාසානි, පධානං පදහී ජිනො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> බ්‍රහ්මුනා යාචිතො සන්තො, රෙවතො ලොකනායකො;</div>
            <div class="gathalast">වත්ති චක්කං මහාවීරො, වරුණාරාමෙ සිරීඝරෙ.</div>
        </div>
        <div class="paragraph" para="21">
            <span class="paranum">21</span>
            <div class="gatha"> වරුණො 
                <pb ed="T" n="2.0457"/> බ්‍රහ්මදෙවො ච, අහෙසුං අග්ගසාවකා;
            </div>
            <div class="gathalast">සම්භවො නාමුපට්ඨාකො, රෙවතස්ස මහෙසිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> භද්දා චෙව සුභද්දා ච, අහෙසුං අග්ගසාවිකා;</div>
            <div class="gathalast">සොපි බුද්ධො අසමසමො, නාගමූලෙ අබුජ්ඣථ.</div>
        </div>
        <div class="paragraph" para="23">
            <span class="paranum">23</span>
            <div class="gatha"> පදුමො කුඤ්ජරො චෙව, අහෙසුං අග්ගුපට්ඨිකා;</div>
            <div class="gathalast">සිරීමා චෙව යසවතී, අහෙසුං අග්ගුපට්ඨිකා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> උච්චත්තනෙන සො බුද්ධො, අසීතිහත්ථමුග්ගතො;</div>
            <div class="gathalast">ඔභාසෙති දිසා සබ්බා, ඉන්දකෙතුව උග්ගතො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> තස්ස සරීරෙ නිබ්බත්තා, පභාමාලා අනුත්තරා;</div>
            <div class="gathalast">දිවා වා යදි වා රත්තිං, සමන්තා ඵරති යොජනං.</div>
        </div>
        <div class="paragraph" para="26">
            <span class="paranum">26</span>
            <div class="gatha"> සට්ඨිවස්සසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="27">
            <span class="paranum">27</span>
            <div class="gatha"> දස්සයිත්වා බුද්ධබලං, අමතං ලොකෙ පකාසයං;</div>
            <div class="gathalast">නිබ්බායි අනුපාදානො, යථග්ගුපාදානසඞ්ඛයා.</div>
        </div>
        <div class="paragraph" para="28">
            <span class="paranum">28</span>
            <div class="gatha"> සො ච කායො රතනනිභො, සො ච ධම්මො අසාදිසො;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="29">
            <span class="paranum">29</span>
            <div class="gatha"> රෙවතො 
                <pb ed="M" n="2.0334"/> යසධරො බුද්ධො, නිබ්බුතො සො මහාපුරෙ;
            </div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">රෙවතස්ස භගවතො වංසො පඤ්චමො.</div>
</div>