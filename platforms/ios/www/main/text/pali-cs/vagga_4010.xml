<div class="namothassa"> නමො තස්ස භගවතො අරහතො සම්මාසම්බුද්ධස්ස</div>
<div class="nikaya ct_nikaya">
    <span class="nikaya ct_nikaya">ඛුද්දකනිකායෙ</span>
</div>
<div class="book ct_book">
    <span class="book ct_book">ඉතිවුත්තකපාළි</span>
</div>
<div class="chapter ct_nipatha" node-id="40100">
    <span class="chapter ct_nipatha">1. එකකනිපාතො</span>
    <div class="chapter-contents">
        <div class="title ct_vagga" node-id="40101">
            <span class="title ct_vagga">1. පඨමවග්ගො</span>
            <div class="title-contents">
                <div class="subhead ct_sutta" node-id="40104">
                    <span class="subhead ct_sutta">1. ලොභසුත්තං</span>
                    <div class="subhead-contents">
                        <div class="paragraph" para="1">
                            <span class="paranum">1</span>
                            <div class="bodytext"> වුත්තඤ්හෙතං 
                                <pb ed="M" n="0.0195"/>
                                <pb ed="V" n="0.0001"/>
                                <pb ed="P" n="0.0001"/>
                                <pb ed="T" n="0.0229"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො අනාගාමිතාය. කතමං එකධම්මං? ලොභං, භික්ඛවෙ, එකධම්මං පජහථ; අහං වො පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන 
                                <pb ed="V" n="0.0002"/> ලොභෙන ලුද්ධාසෙ, සත්තා ගච්ඡන්ති දුග්ගතිං;
                            </div>
                            <div class="gatha">තං ලොභං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඨමං.</div>
                        </div>
                    </div>
                </div>
                <div class="subhead ct_sutta" node-id="40105">
                    <span class="subhead ct_sutta">2. දොසසුත්තං</span>
                    <div class="subhead-contents">
                        <div class="paragraph" para="2">
                            <span class="paranum">2</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො 
                                <pb ed="T" n="0.0230"/> අනාගාමිතාය. කතමං එකධම්මං? දොසං, භික්ඛවෙ, එකධම්මං පජහථ; අහං වො 
                                <pb ed="P" n="0.0002"/> පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘යෙන 
                                <pb ed="M" n="0.0196"/> දොසෙන දුට්ඨාසෙ, සත්තා ගච්ඡන්ති දුග්ගතිං;
                            </div>
                            <div class="gatha">තං දොසං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. දුතියං.</div>
                        </div>
                    </div>
                </div>
                <div class="subhead ct_sutta" node-id="40106">
                    <span class="subhead ct_sutta">3. මොහසුත්තං</span>
                    <div class="subhead-contents">
                        <div class="paragraph" para="3">
                            <span class="paranum">3</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො අනාගාමිතාය. කතමං එකධම්මං? මොහං, භික්ඛවෙ, එකධම්මං පජහථ; අහං වො පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන මොහෙන මූළ්හාසෙ, සත්තා ගච්ඡන්ති දුග්ගතිං;</div>
                            <div class="gatha">තං මොහං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි 
                                <pb ed="V" n="0.0003"/> අත්ථො වුත්තො භගවතා, ඉති මෙ සුතන්ති. තතියං.
                            </div>
                        </div>
                    </div>
                </div>
                <div class="subhead ct_sutta" node-id="40107">
                    <span class="subhead ct_sutta">4. කොධසුත්තං</span>
                    <div class="subhead-contents">
                        <div class="paragraph" para="4">
                            <span class="paranum">4</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො අනාගාමිතාය. කතමං එකධම්මං? කොධං, භික්ඛවෙ, එකධම්මං පජහථ; අහං වො පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන 
                                <pb ed="T" n="0.0231"/> කොධෙන කුද්ධාසෙ, සත්තා ගච්ඡන්ති දුග්ගතිං;
                            </div>
                            <div class="gatha">තං කොධං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. චතුත්ථං.</div>
                        </div>
                    </div>
                </div>
                <div class="subhead ct_sutta" node-id="40108">
                    <span class="subhead ct_sutta">5. මක්ඛසුත්තං</span>
                    <div class="subhead-contents">
                        <div class="paragraph" para="5">
                            <span class="paranum">5</span>
                            <div class="bodytext"> වුත්තඤ්හෙතං 
                                <pb ed="M" n="0.0197"/>
                                <pb ed="P" n="0.0003"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො අනාගාමිතාය. කතමං එකධම්මං? මක්ඛං, භික්ඛවෙ, එකධම්මං පජහථ; අහං වො පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන මක්ඛෙන මක්ඛාසෙ 
                                <span class="note">(මක්ඛිතාසෙ (ස්‍යා.))</span>, සත්තා ගච්ඡන්ති දුග්ගතිං;
                            </div>
                            <div class="gatha">තං මක්ඛං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඤ්චමං.</div>
                        </div>
                    </div>
                </div>
                <div class="subhead ct_sutta" node-id="40109">
                    <span class="subhead ct_sutta">6. මානසුත්තං</span>
                    <div class="subhead-contents">
                        <div class="paragraph" para="6">
                            <span class="paranum">6</span>
                            <div class="bodytext"> වුත්තඤ්හෙතං 
                                <pb ed="V" n="0.0004"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘එකධම්මං, භික්ඛවෙ, පජහථ; අහං වො පාටිභොගො අනාගාමිතාය. කතමං එකධම්මං? මානං, භික්ඛවෙ, එකධම්මං පජහථ; අහං වො පාටිභොගො අනාගාමිතායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන මානෙන මත්තාසෙ, සත්තා ගච්ඡන්ති දුග්ගතිං;</div>
                            <div class="gatha">තං මානං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි 
                                <pb ed="T" n="0.0232"/> අත්ථො වුත්තො භගවතා, ඉති මෙ සුතන්ති. ඡට්ඨං.
                            </div>
                        </div>
                    </div>
                </div>
                <div class="subhead ct_sutta" node-id="401010">
                    <span class="subhead ct_sutta">7. සබ්බපරිඤ්ඤාසුත්තං</span>
                    <div class="subhead-contents">
                        <div class="paragraph" para="7">
                            <span class="paranum">7</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘සබ්බං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. සබ්බඤ්ච ඛො, භික්ඛවෙ, අභිජානං පරිජානං 
                                <pb ed="P" n="0.0004"/> තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘යො 
                                <pb ed="M" n="0.0198"/> සබ්බං සබ්බතො ඤත්වා, සබ්බත්ථෙසු න රජ්ජති;
                            </div>
                            <div class="gathalast">ස වෙ සබ්බපරිඤ්ඤා 
                                <span class="note">(සබ්බං පරිඤ්ඤා (ස්‍යා. පී.))</span> සො, සබ්බදුක්ඛමුපච්චගා’’ති 
                                <span class="note">(සබ්බං දුක්ඛං උපච්චගාති (ස්‍යා.), සබ්බදුක්ඛං උපච්චගාති (පී. අට්ඨ.))</span>.
                            </div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. සත්තමං.</div>
                        </div>
                    </div>
                </div>
                <div class="subhead ct_sutta" node-id="401011">
                    <span class="subhead ct_sutta">8. මානපරිඤ්ඤාසුත්තං</span>
                    <div class="subhead-contents">
                        <div class="paragraph" para="8">
                            <span class="paranum">8</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘මානං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය 
                                <pb ed="V" n="0.0005"/>. මානඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘මානුපෙතා අයං පජා, මානගන්ථා භවෙ රතා;</div>
                            <div class="gathalast">මානං අපරිජානන්තා, ආගන්තාරො පුනබ්භවං.</div>
                            <div class="gatha">‘‘යෙ 
                                <pb ed="P" n="0.0005"/> ච මානං පහන්ත්වාන, විමුත්තා මානසඞ්ඛයෙ;
                            </div>
                            <div class="gathalast">තෙ මානගන්ථාභිභුනො, සබ්බදුක්ඛමුපච්චගු’’න්ති 
                                <span class="note">(සබ්බදුක්ඛං උපච්චගුන්ති (පී.), සබ්බං දුක්ඛං උපච්චගුන්ති (අට්ඨකථා))</span>.
                            </div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. අට්ඨමං.</div>
                        </div>
                    </div>
                </div>
                <div class="subhead ct_sutta" node-id="401012">
                    <span class="subhead ct_sutta">9. ලොභපරිඤ්ඤාසුත්තං</span>
                    <div class="subhead-contents">
                        <div class="paragraph" para="9">
                            <span class="paranum">9</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘ලොභං, භික්ඛවෙ 
                                <pb ed="T" n="0.0233"/>, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. ලොභඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘යෙන ලොභෙන ලුද්ධාසෙ, සත්තා ගච්ඡන්ති දුග්ගතිං;</div>
                            <div class="gatha">තං ලොභං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. නවමං.</div>
                        </div>
                    </div>
                </div>
                <div class="subhead ct_sutta" node-id="401013">
                    <span class="subhead ct_sutta">10. දොසපරිඤ්ඤාසුත්තං</span>
                    <div class="subhead-contents">
                        <div class="paragraph" para="10">
                            <span class="paranum">10</span>
                            <div class="bodytext"> වුත්තඤ්හෙතං 
                                <pb ed="M" n="0.0199"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘දොසං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. දොසඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන 
                                <pb ed="V" n="0.0006"/>
                                <pb ed="P" n="0.0006"/> දොසෙන දුට්ඨාසෙ, සත්තා ගච්ඡන්ති දුග්ගතිං;
                            </div>
                            <div class="gatha">තං දොසං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. දසමං.</div>
                        </div>
                    </div>
                </div>
            </div>
            <div class="centre ct_vagga ending">පඨමො වග්ගො නිට්ඨිතො.</div>
            <div class="paragraph udana" para="udana">
                <div class="bodytext ct_vagga">තස්සුද්දානං -</div>
                <div class="ct_vagga gatha">රාගදොසා අථ මොහො, කොධමක්ඛා 
                    <pb ed="T" n="0.0234"/> මානං සබ්බං;
                </div>
                <div class="gathalast ct_vagga">මානතො රාගදොසා පුන ද්වෙ, පකාසිතා වග්ගමාහු පඨමන්ති.</div>
            </div>
        </div>
        <div class="title ct_vagga" node-id="40102">
            <span class="title ct_vagga">2. දුතියවග්ගො</span>
            <div class="title-contents">
                <div class="subhead ct_sutta" node-id="401014">
                    <span class="subhead ct_sutta">1. මොහපරිඤ්ඤාසුත්තං</span>
                    <div class="subhead-contents">
                        <div class="paragraph" para="11">
                            <span class="paranum">11</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘මොහං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. මොහඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන මොහෙන මූළ්හාසෙ, සත්තා ගච්ඡන්ති දුග්ගතිං;</div>
                            <div class="gatha">තං මොහං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය 
                                <pb ed="P" n="0.0007"/> න පුනායන්ති, ඉමං ලොකං කුදාචන’’න්ති.
                            </div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඨමං.</div>
                        </div>
                    </div>
                </div>
                <div class="subhead ct_sutta" node-id="401015">
                    <span class="subhead ct_sutta">2. කොධපරිඤ්ඤාසුත්තං</span>
                    <div class="subhead-contents">
                        <div class="paragraph" para="12">
                            <span class="paranum">12</span>
                            <div class="bodytext"> වුත්තඤ්හෙතං 
                                <pb ed="M" n="0.0200"/>
                                <pb ed="V" n="0.0007"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘කොධං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. කොධඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන 
                                <pb ed="T" n="0.0235"/> කොධෙන කුද්ධාසෙ, සත්තා ගච්ඡන්ති දුග්ගතිං;
                            </div>
                            <div class="gatha">තං කොධං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. දුතියං.</div>
                        </div>
                    </div>
                </div>
                <div class="subhead ct_sutta" node-id="401016">
                    <span class="subhead ct_sutta">3.මක්ඛපරිඤ්ඤාසුත්තං</span>
                    <div class="subhead-contents">
                        <div class="paragraph" para="13">
                            <span class="paranum">13</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘මක්ඛං, භික්ඛවෙ, අනභිජානං අපරිජානං තත්ථ චිත්තං අවිරාජයං අප්පජහං අභබ්බො දුක්ඛක්ඛයාය. මක්ඛඤ්ච ඛො, භික්ඛවෙ, අභිජානං පරිජානං තත්ථ චිත්තං විරාජයං පජහං භබ්බො දුක්ඛක්ඛයායා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘යෙන මක්ඛෙන මක්ඛාසෙ, සත්තා ගච්ඡන්ති දුග්ගතිං;</div>
                            <div class="gatha">තං මක්ඛං සම්මදඤ්ඤාය, පජහන්ති විපස්සිනො;</div>
                            <div class="gathalast">පහාය න පුනායන්ති, ඉමං ලොකං කුදාචන’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. තතියං.</div>
                        </div>
                    </div>
                </div>
                <div class="subhead ct_sutta" node-id="401017">
                    <span class="subhead ct_sutta">4. අවිජ්ජානීවරණසුත්තං</span>
                    <div class="subhead-contents">
                        <div class="paragraph" para="14">
                            <span class="paranum">14</span>
                            <div class="bodytext"> වුත්තඤ්හෙතං භගවතා, වුත්තමරහතාති 
                                <pb ed="P" n="0.0008"/> මෙ සුතං -
                            </div>
                            <div class="bodytext">‘‘නාහං, භික්ඛවෙ, අඤ්ඤං එකනීවරණම්පි සමනුපස්සාමි යෙන 
                                <span class="note">(යෙනෙවං (?))</span> නීවරණෙන නිවුතා පජා දීඝරත්තං 
                                <pb ed="V" n="0.0008"/> සන්ධාවන්ති සංසරන්ති යථයිදං, භික්ඛවෙ, අවිජ්ජානීවරණං 
                                <span class="note">(අවිජ්ජානීවරණෙන (?))</span>. අවිජ්ජානීවරණෙන හි, භික්ඛවෙ, නිවුතා පජා දීඝරත්තං සන්ධාවන්ති සංසරන්තී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘නත්ථඤ්ඤො 
                                <pb ed="M" n="0.0201"/> එකධම්මොපි, යෙනෙවං 
                                <span class="note">(යෙනෙව (සී. පී. ක.))</span> නිවුතා පජා;
                            </div>
                            <div class="gathalast">සංසරන්ති 
                                <pb ed="T" n="0.0236"/> අහොරත්තං, යථා මොහෙන ආවුතා.
                            </div>
                            <div class="gatha">‘‘යෙ ච මොහං පහන්ත්වාන, තමොඛන්ධං 
                                <span class="note">(තමොක්ඛන්ධං (සී. ස්‍යා. පී.))</span> පදාලයුං;
                            </div>
                            <div class="gathalast">න තෙ පුන සංසරන්ති, හෙතු තෙසං න විජ්ජතී’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. චතුත්ථං.</div>
                        </div>
                    </div>
                </div>
                <div class="subhead ct_sutta" node-id="401018">
                    <span class="subhead ct_sutta">5. තණ්හාසංයොජනසුත්තං</span>
                    <div class="subhead-contents">
                        <div class="paragraph" para="15">
                            <span class="paranum">15</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘නාහං, භික්ඛවෙ, අඤ්ඤං එකසංයොජනම්පි සමනුපස්සාමි යෙන 
                                <span class="note">(යෙනෙවං (ස්‍යා.))</span> සංයොජනෙන සංයුත්තා සත්තා දීඝරත්තං සන්ධාවන්ති සංසරන්ති යථයිදං, භික්ඛවෙ, තණ්හාසංයොජනං 
                                <span class="note">(තණ්හාසංයොජනෙන (?))</span>. තණ්හාසංයොජනෙන හි, භික්ඛවෙ, සංයුත්තා සත්තා දීඝරත්තං සන්ධාවන්ති සංසරන්තී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘තණ්හාදුතියො 
                                <pb ed="P" n="0.0009"/> පුරිසො, දීඝමද්ධාන සංසරං;
                            </div>
                            <div class="gathalast">ඉත්ථභාවඤ්ඤථාභාවං 
                                <span class="note">(ඉත්ථම්භාවඤ්ඤථාභාවං (ස්‍යා.))</span>, සංසාරං නාතිවත්තති.
                            </div>
                            <div class="gatha">‘‘එතමාදීනවං 
                                <span class="note">(එවමාදීනවං (සී. පී. ක.))</span> ඤත්වා, තණ්හං 
                                <span class="note">(තණ්හා (සී. ක.))</span> දුක්ඛස්ස සම්භවං;
                            </div>
                            <div class="gathalast">වීතතණ්හො අනාදානො, සතො භික්ඛු පරිබ්බජෙ’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඤ්චමං.</div>
                        </div>
                    </div>
                </div>
                <div class="subhead ct_sutta" node-id="401019">
                    <span class="subhead ct_sutta">6. පඨමසෙඛසුත්තං</span>
                    <div class="subhead-contents">
                        <div class="paragraph" para="16">
                            <span class="paranum">16</span>
                            <div class="bodytext"> වුත්තඤ්හෙතං 
                                <pb ed="V" n="0.0009"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘සෙඛස්ස, භික්ඛවෙ, භික්ඛුනො අප්පත්තමානසස්ස අනුත්තරං යොගක්ඛෙමං පත්ථයමානස්ස විහරතො අජ්ඣත්තිකං අඞ්ගන්ති කරිත්වා නාඤ්ඤං එකඞ්ගම්පි සමනුපස්සාමි යං එවං බහූපකාරං යථයිදං, භික්ඛවෙ, යොනිසො මනසිකාරො. යොනිසො, භික්ඛවෙ, භික්ඛු මනසි කරොන්තො අකුසලං පජහති 
                                <pb ed="M" n="0.0202"/>, කුසලං භාවෙතී’’ති 
                                <pb ed="T" n="0.0237"/>. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘යොනිසො 
                                <pb ed="P" n="0.0010"/> මනසිකාරො, ධම්මො සෙඛස්ස භික්ඛුනො;
                            </div>
                            <div class="gatha">නත්ථඤ්ඤො එවං බහුකාරො, උත්තමත්ථස්ස පත්තියා;</div>
                            <div class="gathalast">යොනිසො පදහං භික්ඛු, ඛයං දුක්ඛස්ස පාපුණෙ’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. ඡට්ඨං.</div>
                        </div>
                    </div>
                </div>
                <div class="subhead ct_sutta" node-id="401020">
                    <span class="subhead ct_sutta">7. දුතියසෙඛසුත්තං</span>
                    <div class="subhead-contents">
                        <div class="paragraph" para="17">
                            <span class="paranum">17</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘සෙඛස්ස, භික්ඛවෙ, භික්ඛුනො අප්පත්තමානසස්ස අනුත්තරං යොගක්ඛෙමං පත්ථයමානස්ස විහරතො බාහිරං අඞ්ගන්ති කරිත්වා නාඤ්ඤං එකඞ්ගම්පි සමනුපස්සාමි යං එවං බහූපකාරං යථයිදං, භික්ඛවෙ, කල්‍යාණමිත්තතා. කල්‍යාණමිත්තො, භික්ඛවෙ, භික්ඛු අකුසලං පජහති, කුසලං භාවෙතී’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘කල්‍යාණමිත්තො යො භික්ඛු, සප්පතිස්සො සගාරවො;</div>
                            <div class="gatha">කරං මිත්තානං වචනං, සම්පජානො පතිස්සතො;</div>
                            <div class="gathalast">පාපුණෙ අනුපුබ්බෙන, සබ්බසංයොජනක්ඛය’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. සත්තමං.</div>
                        </div>
                    </div>
                </div>
                <div class="subhead ct_sutta" node-id="401021">
                    <span class="subhead ct_sutta">8. සඞ්ඝභෙදසුත්තං</span>
                    <div class="subhead-contents">
                        <div class="paragraph" para="18">
                            <span class="paranum">18</span>
                            <div class="bodytext"> වුත්තඤ්හෙතං 
                                <pb ed="V" n="0.0010"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘එකධම්මො, භික්ඛවෙ, ලොකෙ උප්පජ්ජමානො 
                                <pb ed="P" n="0.0011"/> උප්පජ්ජති බහුජනාහිතාය බහුජනාසුඛාය බහුනො ජනස්ස අනත්ථාය අහිතාය දුක්ඛාය දෙවමනුස්සානං. කතමො එකධම්මො? සඞ්ඝභෙදො. සඞ්ඝෙ ඛො පන, භික්ඛවෙ, භින්නෙ අඤ්ඤමඤ්ඤං භණ්ඩනානි චෙව හොන්ති, අඤ්ඤමඤ්ඤං පරිභාසා ච හොන්ති 
                                <pb ed="T" n="0.0238"/>, අඤ්ඤමඤ්ඤං පරික්ඛෙපා ච හොන්ති, අඤ්ඤමඤ්ඤං පරිච්චජනා ච හොන්ති. තත්ථ අප්පසන්නා චෙව නප්පසීදන්ති, පසන්නානඤ්ච එකච්චානං අඤ්ඤථත්තං හොතී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘ආපායිකො 
                                <pb ed="M" n="0.0203"/> නෙරයිකො, කප්පට්ඨො සඞ්ඝභෙදකො;
                            </div>
                            <div class="gatha">වග්ගාරාමො අධම්මට්ඨො, යොගක්ඛෙමා පධංසති 
                                <span class="note">(යොගක්ඛෙමතො ධංසති (ස්‍යා. පී.), යොගක්ඛෙමා විමංසති (සී. ක.))</span>;
                            </div>
                            <div class="gathalast">සඞ්ඝං සමග්ගං භෙත්වාන 
                                <span class="note">(භිත්වාන (සී. ක.), භින්දිත්වා (චූළව. 354; අ. නි. 10.39))</span>, කප්පං නිරයම්හි පච්චතී’’ති.
                            </div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. අට්ඨමං.</div>
                        </div>
                    </div>
                </div>
                <div class="subhead ct_sutta" node-id="401022">
                    <span class="subhead ct_sutta">9. සඞ්ඝසාමග්ගීසුත්තං</span>
                    <div class="subhead-contents">
                        <div class="paragraph" para="19">
                            <span class="paranum">19</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකධම්මො, භික්ඛවෙ, ලොකෙ උප්පජ්ජමානො උප්පජ්ජති බහුජනහිතාය බහුජනසුඛාය බහුනො ජනස්ස අත්ථාය හිතාය සුඛාය දෙවමනුස්සානං. කතමො එකධම්මො 
                                <pb ed="P" n="0.0012"/>? සඞ්ඝසාමග්ගී. සඞ්ඝෙ ඛො පන, භික්ඛවෙ, සමග්ගෙ න චෙව අඤ්ඤමඤ්ඤං භණ්ඩනානි හොන්ති, න ච අඤ්ඤමඤ්ඤං පරිභාසා හොන්ති, න ච අඤ්ඤමඤ්ඤං පරික්ඛෙපා හොන්ති, න ච අඤ්ඤමඤ්ඤං පරිච්චජනා හොන්ති. තත්ථ අප්පසන්නා චෙව පසීදන්ති, පසන්නානඤ්ච භිය්‍යොභාවො හොතී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘සුඛා සඞ්ඝස්ස සාමග්ගී, සමග්ගානඤ්චනුග්ගහො;</div>
                            <div class="gatha">සමග්ගරතො ධම්මට්ඨො, යොගක්ඛෙමා න ධංසති;</div>
                            <div class="gathalast">සඞ්ඝං සමග්ගං කත්වාන, කප්පං සග්ගම්හි මොදතී’’ති.</div>
                            <div class="bodytext">අයම්පි 
                                <pb ed="V" n="0.0011"/> අත්ථො වුත්තො භගවතා, ඉති මෙ සුතන්ති. නවමං.
                            </div>
                        </div>
                    </div>
                </div>
                <div class="subhead ct_sutta" node-id="401023">
                    <span class="subhead ct_sutta">10. පදුට්ඨචිත්තසුත්තං</span>
                    <div class="subhead-contents">
                        <div class="paragraph" para="20">
                            <span class="paranum">20</span>
                            <div class="bodytext"> වුත්තඤ්හෙතං 
                                <pb ed="T" n="0.0239"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘ඉධාහං, භික්ඛවෙ, එකච්චං පුග්ගලං පදුට්ඨචිත්තං එවං චෙතසා චෙතො පරිච්ච පජානාමි - ‘ඉමම්හි චායං සමයෙ පුග්ගලො කාලඞ්කරෙය්‍ය යථාභතං නික්ඛිත්තො එවං නිරයෙ’. තං කිස්ස හෙතු? චිත්තං හිස්ස, භික්ඛවෙ, පදුට්ඨං. චෙතොපදොසහෙතු ඛො පන, භික්ඛවෙ, එවමිධෙකච්චෙ සත්තා කායස්ස භෙදා පරං මරණා අපායං දුග්ගතිං විනිපාතං නිරයං උපපජ්ජන්තී’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘පදුට්ඨචිත්තං 
                                <pb ed="M" n="0.0204"/>
                                <pb ed="P" n="0.0013"/> ඤත්වාන, එකච්චං ඉධ පුග්ගලං;
                            </div>
                            <div class="gathalast">එතමත්ථඤ්ච බ්‍යාකාසි, බුද්ධො භික්ඛූන සන්තිකෙ.</div>
                            <div class="gatha">‘‘ඉමම්හි චායං සමයෙ, කාලං කයිරාථ පුග්ගලො;</div>
                            <div class="gathalast">නිරයං උපපජ්ජෙය්‍ය, චිත්තං හිස්ස පදූසිතං.</div>
                            <div class="gatha">‘‘යථා හරිත්වා නික්ඛිපෙය්‍ය, එවමෙව තථාවිධො;</div>
                            <div class="gathalast">චෙතොපදොසහෙතු හි, සත්තා ගච්ඡන්ති දුග්ගති’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. දසමං.</div>
                        </div>
                    </div>
                </div>
            </div>
            <div class="centre ct_vagga ending">දුතියො වග්ගො නිට්ඨිතො.</div>
            <div class="paragraph udana" para="udana">
                <div class="bodytext ct_vagga">තස්සුද්දානං -</div>
                <div class="ct_vagga gatha">මොහො කොධො අථ මක්ඛො, විජ්ජා තණ්හා සෙඛදුවෙ ච;</div>
                <div class="gathalast ct_vagga">භෙදො සාමග්ගිපුග්ගලො 
                    <span class="note">(මොහකොධ අථ මක්ඛාගතො, මූහා කාමසෙක්ඛදුවෙ; භෙදසාමග්ගපුග්ගලො ච (සී. ක.) මොහකොධා අථ මක්ඛො මොහකාමා සෙක්ඛා දුවෙ; භෙදමොදා පුග්ගලො ච (ස්‍යා. පී.))</span>, වග්ගමාහු දුතියන්ති වුච්චතීති.
                </div>
            </div>
        </div>
        <div class="title ct_vagga" node-id="40103">
            <span class="title ct_vagga">3. තතියවග්ගො</span>
            <div class="title-contents">
                <div class="subhead ct_sutta" node-id="401024">
                    <span class="subhead ct_sutta">1. පසන්නචිත්තසුත්තං</span>
                    <div class="subhead-contents">
                        <div class="paragraph" para="21">
                            <span class="paranum">21</span>
                            <div class="bodytext"> වුත්තඤ්හෙතං 
                                <pb ed="V" n="0.0012"/>
                                <pb ed="T" n="0.0240"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘ඉධාහං, භික්ඛවෙ, එකච්චං පුග්ගලං පසන්නචිත්තං එවං චෙතසා චෙතො පරිච්ච පජානාමි 
                                <pb ed="P" n="0.0014"/> - ‘ඉමම්හි චායං සමයෙ පුග්ගලො කාලං කරෙය්‍ය යථාභතං නික්ඛිත්තො එවං සග්ගෙ’. තං කිස්ස හෙතු? චිත්තං හිස්ස, භික්ඛවෙ, පසන්නං. චෙතොපසාදහෙතු ඛො පන, භික්ඛවෙ, එවමිධෙකච්චෙ සත්තා කායස්ස භෙදා පරං මරණා සුගතිං සග්ගං ලොකං උපපජ්ජන්තී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘පසන්නචිත්තං ඤත්වාන, එකච්චං ඉධ පුග්ගලං;</div>
                            <div class="gathalast">එතමත්ථඤ්ච බ්‍යාකාසි, බුද්ධො භික්ඛූන සන්තිකෙ.</div>
                            <div class="gatha">‘‘ඉමම්හි 
                                <pb ed="M" n="0.0205"/> චායං සමයෙ, කාලං කයිරාථ පුග්ගලො;
                            </div>
                            <div class="gathalast">සුගතිං උපපජ්ජෙය්‍ය, චිත්තං හිස්ස පසාදිතං.</div>
                            <div class="gatha">‘‘යථා හරිත්වා නික්ඛිපෙය්‍ය, එවමෙව තථාවිධො;</div>
                            <div class="gathalast">චෙතොපසාදහෙතු හි, සත්තා ගච්ඡන්ති සුග්ගති’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඨමං.</div>
                        </div>
                    </div>
                </div>
                <div class="subhead ct_sutta" node-id="401025">
                    <span class="subhead ct_sutta">2. මෙත්තසුත්තං</span>
                    <div class="subhead-contents">
                        <div class="paragraph" para="22">
                            <span class="paranum">22</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘මා, භික්ඛවෙ, පුඤ්ඤානං භායිත්ථ 
                                <pb ed="P" n="0.0015"/>. සුඛස්සෙතං, භික්ඛවෙ, අධිවචනං ඉට්ඨස්ස කන්තස්ස පියස්ස මනාපස්ස යදිදං පුඤ්ඤානි 
                                <span class="note">(පුඤ්ඤානන්ති, (අ. නි. 7.62))</span>. අභිජානාමි ඛො පනාහං, භික්ඛවෙ, දීඝරත්තං කතානං පුඤ්ඤානං ඉට්ඨං කන්තං පියං මනාපං විපාකං පච්චනුභූතං. සත්ත වස්සානි මෙත්තචිත්තං භාවෙත්වා සත්ත 
                                <pb ed="T" n="0.0241"/> සංවට්ටවිවට්ටකප්පෙ 
                                <pb ed="V" n="0.0013"/> නයිමං ලොකං පුනරාගමාසිං. සංවට්ටමානෙ සුදං, භික්ඛවෙ, කප්පෙ ආභස්සරූපගො හොමි; විවට්ටමානෙ කප්පෙ සුඤ්ඤං බ්‍රහ්මවිමානං උපපජ්ජාමි.
                            </div>
                            <div class="bodytext">‘‘තත්‍ර සුදං, භික්ඛවෙ, බ්‍රහ්මා හොමි මහාබ්‍රහ්මා අභිභූ අනභිභූතො අඤ්ඤදත්ථුදසො වසවත්තී. ඡත්තිංසක්ඛත්තුං ඛො පනාහං, භික්ඛවෙ, සක්කො අහොසිං දෙවානමින්දො; අනෙකසතක්ඛත්තුං රාජා අහොසිං චක්කවත්තී ධම්මිකො ධම්මරාජා චාතුරන්තො විජිතාවී ජනපදත්ථාවරියප්පත්තො සත්තරතනසමන්නාගතො. කො පන වාදො පදෙසරජ්ජස්ස!</div>
                            <div class="bodytext">‘‘තස්ස මය්හං, භික්ඛවෙ, එතදහොසි - ‘කිස්ස නු ඛො මෙ ඉදං කම්මස්ස ඵලං, කිස්ස කම්මස්ස විපාකො, යෙනාහං එතරහි එවංමහිද්ධිකො එවංමහානුභාවො’ති? තස්ස මය්හං, භික්ඛවෙ, එතදහොසි - ‘තිණ්ණං ඛො මෙ ඉදං කම්මානං ඵලං, තිණ්ණං කම්මානං විපාකො, යෙනාහං එතරහි එවංමහිද්ධිකො එවංමහානුභාවොති, සෙය්‍යථිදං 
                                <span class="note">(සෙය්‍යථීදං (සී. ස්‍යා. කං. පී.))</span> - දානස්ස, දමස්ස, සඤ්ඤමස්සා’’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘පුඤ්ඤමෙව සො සික්ඛෙය්‍ය, ආයතග්ගං සුඛුද්‍රයං;</div>
                            <div class="gathalast">දානඤ්ච 
                                <pb ed="P" n="0.0016"/> සමචරියඤ්ච, මෙත්තචිත්තඤ්ච භාවයෙ.
                            </div>
                            <div class="gatha">‘‘එතෙ 
                                <pb ed="M" n="0.0206"/> ධම්මෙ භාවයිත්වා, තයො සුඛසමුද්දයෙ 
                                <span class="note">(සුඛසමුද්‍රයෙ (සී. අට්ඨ.))</span>;
                            </div>
                            <div class="gathalast">අබ්‍යාපජ්ඣං 
                                <span class="note">(අබ්‍යාපජ්ජං (ස්‍යා. ක.), අබ්‍යාබජ්ඣං (?))</span> සුඛං ලොකං, පණ්ඩිතො උපපජ්ජතී’’ති.
                            </div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. දුතියං.</div>
                        </div>
                    </div>
                </div>
                <div class="subhead ct_sutta" node-id="401026">
                    <span class="subhead ct_sutta">3. උභයත්ථසුත්තං</span>
                    <div class="subhead-contents">
                        <div class="paragraph" para="23">
                            <span class="paranum">23</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකධම්මො 
                                <pb ed="T" n="0.0242"/>, භික්ඛවෙ, භාවිතො බහුලීකතො උභො අත්ථෙ සමධිගය්හ තිට්ඨති - දිට්ඨධම්මිකඤ්චෙව අත්ථං සම්පරායිකඤ්ච. කතමො එකධම්මො? අප්පමාදො කුසලෙසු ධම්මෙසු. අයං ඛො, භික්ඛවෙ, එකධම්මො භාවිතො බහුලීකතො උභො අත්ථෙ සමධිගය්හ තිට්ඨති - දිට්ඨධම්මිකඤ්චෙව අත්ථං සම්පරායිකඤ්චා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘අප්පමාදං 
                                <pb ed="V" n="0.0014"/> පසංසන්ති, පුඤ්ඤකිරියාසු පණ්ඩිතා;
                            </div>
                            <div class="gathalast">අප්පමත්තො උභො අත්ථෙ, අධිගණ්හාති පණ්ඩිතො.</div>
                            <div class="gatha">‘‘දිට්ඨෙ 
                                <pb ed="P" n="0.0017"/> ධම්මෙ ච යො අත්ථො, යො චත්ථො සම්පරායිකො;
                            </div>
                            <div class="gathalast">අත්ථාභිසමයා ධීරො, පණ්ඩිතොති පවුච්චතී’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. තතියං.</div>
                        </div>
                    </div>
                </div>
                <div class="subhead ct_sutta" node-id="401027">
                    <span class="subhead ct_sutta">4. අට්ඨිපුඤ්ජසුත්තං</span>
                    <div class="subhead-contents">
                        <div class="paragraph" para="24">
                            <span class="paranum">24</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එකපුග්ගලස්ස, භික්ඛවෙ, කප්පං සන්ධාවතො සංසරතො සියා එවං මහා අට්ඨිකඞ්කලො අට්ඨිපුඤ්ජො අට්ඨිරාසි යථායං වෙපුල්ලො පබ්බතොः සචෙ සංහාරකො අස්ස, සම්භතඤ්ච න විනස්සෙය්‍යා’’ති. එතමත්ථං භගවා අවොච. තත්ථෙතං ඉති වුච්චති -</div>
                            <div class="gatha">‘‘එකස්සෙකෙන කප්පෙන, පුග්ගලස්සට්ඨිසඤ්චයො;</div>
                            <div class="gathalast">සියා පබ්බතසමො රාසි, ඉති වුත්තං මහෙසිනා.</div>
                            <div class="gatha">‘‘සො ඛො පනායං අක්ඛාතො, වෙපුල්ලො පබ්බතො මහා;</div>
                            <div class="gathalast">උත්තරො ගිජ්ඣකූටස්ස, මගධානං ගිරිබ්බජෙ.</div>
                            <div class="gatha">‘‘යතො 
                                <pb ed="M" n="0.0207"/> ච අරියසච්චානි, සම්මප්පඤ්ඤාය පස්සති;
                            </div>
                            <div class="gatha">දුක්ඛං 
                                <pb ed="T" n="0.0243"/> දුක්ඛසමුප්පාදං, දුක්ඛස්ස ච අතික්කමං;
                            </div>
                            <div class="gathalast">අරියඤ්චට්ඨඞ්ගිකං 
                                <pb ed="P" n="0.0018"/> මග්ගං, දුක්ඛූපසමගාමිනං.
                            </div>
                            <div class="gatha">‘‘ස සත්තක්ඛත්තුං පරමං, සන්ධාවිත්වාන පුග්ගලො;</div>
                            <div class="gathalast">දුක්ඛස්සන්තකරො හොති, සබ්බසංයොජනක්ඛයා’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. චතුත්ථං.</div>
                        </div>
                    </div>
                </div>
                <div class="subhead ct_sutta" node-id="401028">
                    <span class="subhead ct_sutta">5. මුසාවාදසුත්තං</span>
                    <div class="subhead-contents">
                        <div class="paragraph" para="25">
                            <span class="paranum">25</span>
                            <div class="bodytext"> වුත්තඤ්හෙතං 
                                <pb ed="V" n="0.0015"/> භගවතා, වුත්තමරහතාති මෙ සුතං -
                            </div>
                            <div class="bodytext">‘‘එකධම්මං අතීතස්ස, භික්ඛවෙ, පුරිසපුග්ගලස්ස නාහං තස්ස කිඤ්චි පාපකම්මං අකරණීයන්ති වදාමි. කතමං එකධම්මං? යදිදං 
                                <span class="note">(යථයිදං (සී. ස්‍යා. ක.), යථායිදං (පී.))</span> භික්ඛවෙ, සම්පජානමුසාවාදො’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘එකධම්මං අතීතස්ස, මුසාවාදිස්ස ජන්තුනො;</div>
                            <div class="gathalast">විතිණ්ණපරලොකස්ස, නත්ථි පාපං අකාරිය’’න්ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. පඤ්චමං.</div>
                        </div>
                    </div>
                </div>
                <div class="subhead ct_sutta" node-id="401029">
                    <span class="subhead ct_sutta">6. දානසුත්තං</span>
                    <div class="subhead-contents">
                        <div class="paragraph" para="26">
                            <span class="paranum">26</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘එවඤ්චෙ, භික්ඛවෙ, සත්තා ජානෙය්‍යුං දානසංවිභාගස්ස විපාකං යථාහං ජානාමි, න අදත්වා භුඤ්ජෙය්‍යුං, න ච නෙසං මච්ඡෙරමලං චිත්තං පරියාදාය තිට්ඨෙය්‍ය. යොපි නෙසං අස්ස චරිමො ආලොපො චරිමං කබළං, තතොපි න අසංවිභජිත්වා භුඤ්ජෙය්‍යුං, සචෙ නෙසං පටිග්ගාහකා අස්සු. යස්මා ච ඛො, භික්ඛවෙ, සත්තා 
                                <pb ed="P" n="0.0019"/> න එවං ජානන්ති දානසංවිභාගස්ස විපාකං යථාහං ජානාමි, තස්මා අදත්වා භුඤ්ජන්ති, මච්ඡෙරමලඤ්ච නෙසං චිත්තං 
                                <pb ed="T" n="0.0244"/> පරියාදාය තිට්ඨතී’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘එවං චෙ සත්තා ජානෙය්‍යුං, යථාවුත්තං මහෙසිනා;</div>
                            <div class="gathalast">විපාකං සංවිභාගස්ස, යථා හොති මහප්ඵලං.</div>
                            <div class="gatha">‘‘විනෙය්‍ය 
                                <pb ed="M" n="0.0208"/> මච්ඡෙරමලං, විප්පසන්නෙන චෙතසා;
                            </div>
                            <div class="gathalast">දජ්ජුං කාලෙන අරියෙසු, යත්ථ දින්නං මහප්ඵලං.</div>
                            <div class="gatha">‘‘අන්නඤ්ච දත්වා 
                                <span class="note">(දත්වාන (ස්‍යා.))</span> බහුනො, දක්ඛිණෙය්‍යෙසු දක්ඛිණං;
                            </div>
                            <div class="gathalast">ඉතො චුතා මනුස්සත්තා, සග්ගං ගච්ඡන්ති දායකා.</div>
                            <div class="gatha">‘‘තෙ 
                                <pb ed="V" n="0.0016"/> ච සග්ගගතා 
                                <span class="note">(සග්ගං ගතා (සී. පී. ක.))</span> තත්ථ, මොදන්ති කාමකාමිනො;
                            </div>
                            <div class="gathalast">විපාකං සංවිභාගස්ස, අනුභොන්ති අමච්ඡරා’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. ඡට්ඨං.</div>
                        </div>
                    </div>
                </div>
                <div class="subhead ct_sutta" node-id="401030">
                    <span class="subhead ct_sutta">7. මෙත්තාභාවනාසුත්තං</span>
                    <div class="subhead-contents">
                        <div class="paragraph" para="27">
                            <span class="paranum">27</span>
                            <div class="bodytext"> වුත්තඤ්හෙතං භගවතා, වුත්තමරහතාති මෙ සුතං -</div>
                            <div class="bodytext">‘‘යානි කානිචි, භික්ඛවෙ, ඔපධිකානි පුඤ්ඤකිරියවත්ථූනි සබ්බානි තානි මෙත්තාය චෙතොවිමුත්තියා කලං නාග්ඝන්ති සොළසිං. මෙත්තායෙව තානි චෙතොවිමුත්ති අධිග්ගහෙත්වා භාසතෙ ච තපතෙ ච විරොචති ච.</div>
                            <div class="bodytext">‘‘සෙය්‍යථාපි, භික්ඛවෙ, යා කාචි තාරකරූපානං පභා සබ්බා තා 
                                <pb ed="P" n="0.0020"/> චන්දියා පභාය කලං නාග්ඝන්ති සොළසිං, චන්දපභායෙව තා අධිග්ගහෙත්වා භාසතෙ ච තපතෙ ච විරොචති ච; එවමෙව ඛො, භික්ඛවෙ, යානි කානිචි ඔපධිකානි පුඤ්ඤකිරියවත්ථූනි සබ්බානි තානි මෙත්තාය චෙතොවිමුත්තියා කලං නාග්ඝන්ති සොළසිං, මෙත්තායෙව තානි චෙතොවිමුත්ති 
                                <pb ed="T" n="0.0245"/> අධිග්ගහෙත්වා භාසතෙ ච තපතෙ ච විරොචති ච.
                            </div>
                            <div class="bodytext">‘‘සෙය්‍යථාපි, භික්ඛවෙ, වස්සානං පච්ඡිමෙ මාසෙ සරදසමයෙ විද්ධෙ විගතවලාහකෙ දෙවෙ 
                                <span class="note">(නභෙ (සී.))</span> ආදිච්චො නභං අබ්භුස්සක්කමානො 
                                <span class="note">(අබ්භුග්ගමමානො (ක. අට්ඨ.))</span> සබ්බං ආකාසගතං 
                                <span class="note">(ආකාසං (ස්‍යා.))</span> තමගතං අභිවිහච්ච 
                                <span class="note">(අභිහච්ච (ස්‍යා.))</span> භාසතෙ ච තපතෙ ච විරොචති ච; එවමෙව ඛො, භික්ඛවෙ, යානි කානිචි ඔපධිකානි පුඤ්ඤකිරියවත්ථූනි සබ්බානි තානි මෙත්තාය චෙතොවිමුත්තියා කලං නාග්ඝන්ති සොළසිං, මෙත්තායෙව තානි චෙතොවිමුත්ති අධිග්ගහෙත්වා භාසතෙ ච තපතෙ ච විරොචති ච.
                            </div>
                            <div class="bodytext">‘‘සෙය්‍යථාපි 
                                <pb ed="M" n="0.0209"/>, භික්ඛවෙ, රත්තියා පච්චූසසමයං ඔසධිතාරකා භාසතෙ ච තපතෙ ච විරොචති ච; එවමෙව ඛො, භික්ඛවෙ, යානි කානිචි ඔපධිකානි පුඤ්ඤකිරියවත්ථූනි සබ්බානි තානි මෙත්තාය චෙතොවිමුත්තියා කලං නාග්ඝන්ති සොළසිං 
                                <pb ed="P" n="0.0021"/>, මෙත්තායෙව තානි චෙතොවිමුත්ති අධිග්ගහෙත්වා භාසතෙ ච තපතෙ ච විරොචති චා’’ති. එතමත්ථං භගවා අවොච. තත්ථෙතං ඉති වුච්චති -
                            </div>
                            <div class="gatha">‘‘යො 
                                <pb ed="V" n="0.0017"/> ච මෙත්තං භාවයති, අප්පමාණං පටිස්සතො;
                            </div>
                            <div class="gathalast">තනූ 
                                <span class="note">(තනු (සී.))</span> සංයොජනා හොන්ති, පස්සතො උපධික්ඛයං.
                            </div>
                            <div class="gatha">‘‘එකම්පි චෙ පාණමදුට්ඨචිත්තො, මෙත්තායති කුසලො තෙන හොති;</div>
                            <div class="gathalast">සබ්බෙ ච පාණෙ මනසානුකම්පං, පහූතමරියො පකරොති පුඤ්ඤං.</div>
                            <div class="gatha">‘‘යෙ 
                                <span class="note">(යො (සී.))</span> සත්තසණ්ඩං පථවිං විජිත්වා, රාජිසයො 
                                <pb ed="T" n="0.0246"/>
                                <span class="note">(රාජීසයො (සී.))</span> යජමානානුපරියගා;
                            </div>
                            <div class="gathalast">අස්සමෙධං පුරිසමෙධං, සම්මාපාසං වාජපෙය්‍යං නිරග්ගළං.</div>
                            <div class="gatha">‘‘මෙත්තස්ස චිත්තස්ස සුභාවිතස්ස, කලම්පි තෙ නානුභවන්ති සොළසිං;</div>
                            <div class="gathalast">චන්දප්පභා 
                                <pb ed="P" n="0.0022"/> තාරගණාව සබ්බෙ.
                            </div>
                            <div class="gatha">‘‘යො න හන්ති න ඝාතෙති, න ජිනාති න ජාපයෙ;</div>
                            <div class="gathalast">මෙත්තංසො සබ්බභූතෙසු, වෙරං තස්ස න කෙනචී’’ති.</div>
                            <div class="bodytext">අයම්පි අත්ථො වුත්තො භගවතා, ඉති මෙ සුතන්ති. සත්තමං.</div>
                        </div>
                    </div>
                </div>
            </div>
            <div class="centre ct_vagga ending">තතියො වග්ගො නිට්ඨිතො.</div>
            <div class="paragraph udana" para="udana">
                <div class="bodytext ct_vagga">තස්සුද්දානං -</div>
                <div class="ct_vagga gatha">චිත්තං 
                    <pb ed="M" n="0.0210"/> මෙත්තං 
                    <span class="note">(ඣායී (සී. ස්‍යා.), ඣායි (පී. ක.))</span> උභො අත්ථෙ, පුඤ්ජං වෙපුල්ලපබ්බතං;
                </div>
                <div class="gathalast ct_vagga">සම්පජානමුසාවාදො, දානඤ්ච මෙත්තභාවනා 
                    <span class="note">(මෙත්තභාවඤ්ච (සී. ස්‍යා. පී.), මෙත්තවාචඤ්ච (ක.))</span>.
                </div>
                <div class="ct_vagga gatha">සත්තිමානි ච 
                    <span class="note">(සත්තිමානිධ (සී. ක.))</span> සුත්තානි, පුරිමානි ච වීසති;
                </div>
                <div class="gathalast ct_vagga">එකධම්මෙසු සුත්තන්තා, සත්තවීසතිසඞ්ගහාති.</div>
            </div>
        </div>
    </div>
    <div class="centre ct_nipatha ending">එකකනිපාතො නිට්ඨිතො.</div>
</div>