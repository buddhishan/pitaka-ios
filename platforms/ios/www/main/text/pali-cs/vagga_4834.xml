<div class="chapter ct_vagga" node-id="48340">
    <span class="chapter ct_vagga">25. කොණාගමනබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> කකුසන්ධස්ස 
                <pb ed="P" n="0.0060"/> අපරෙන, සම්බුද්ධො ද්විපදුත්තමො;
            </div>
            <div class="gathalast">කොණාගමනො නාම ජිනො, ලොකජෙට්ඨො නරාසභො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> දසධම්මෙ පූරයිත්වාන, කන්තාරං සමතික්කමි;</div>
            <div class="gathalast">පවාහිය මලං සබ්බං, පත්තො සම්බොධිමුත්තමං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ධම්මචක්කං 
                <pb ed="V" n="2.0358"/> පවත්තෙන්තෙ, කොණාගමනනායකෙ;
            </div>
            <div class="gathalast">තිංසකොටිසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> පාටිහීරං කරොන්තෙ ච, පරවාදප්පමද්දනෙ;</div>
            <div class="gathalast">වීසතිකොටිසහස්සානං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> තතො විකුබ්බනං කත්වා, ජිනො දෙවපුරං ගතො;</div>
            <div class="gathalast">වසතෙ තත්ථ සම්බුද්ධො, සිලාය පණ්ඩුකම්බලෙ.</div>
        </div>
        <div class="paragraph" para="6">
            <span class="paranum">6</span>
            <div class="gatha"> පකරණෙ සත්ත දෙසෙන්තො, වස්සං වසති සො මුනි;</div>
            <div class="gathalast">දසකොටිසහස්සානං, තතියාභිසමයො අහු.</div>
        </div>
        <div class="paragraph" para="7">
            <span class="paranum">7</span>
            <div class="gatha"> තස්සාපි 
                <pb ed="T" n="2.0534"/> දෙවදෙවස්ස, එකො ආසි සමාගමො;
            </div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> තිංසභික්ඛුසහස්සානං 
                <pb ed="M" n="2.0374"/>, තදා ආසි සමාගමො;
            </div>
            <div class="gathalast">ඔඝානමතික්කන්තානං, භිජ්ජිතානඤ්ච මච්චුයා.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අහං තෙන සමයෙන, පබ්බතො නාම ඛත්තියො;</div>
            <div class="gathalast">මිත්තාමච්චෙහි සම්පන්නො, අනන්තබලවාහනො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> සම්බුද්ධදස්සනං ගන්ත්වා, සුත්වා ධම්මමනුත්තරං;</div>
            <div class="gathalast">නිමන්තෙත්වා සජිනසඞ්ඝං, දානං දත්වා යදිච්ඡකං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> පට්ටුණ්ණං චීනපට්ටඤ්ච, කොසෙය්‍යං කම්බලම්පි ච;</div>
            <div class="gathalast">සොවණ්ණපාදුකඤ්චෙව, අදාසිං සත්ථුසාවකෙ.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සොපි මං බුද්ධො බ්‍යාකාසි, සඞ්ඝමජ්ඣෙ නිසීදිය;</div>
            <div class="gathalast">‘‘ඉමම්හි භද්දකෙ කප්පෙ, අයං බුද්ධො භවිස්සති.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘අහු කපිලව්හයා රම්මා...පෙ.... 
                <pb ed="T" n="2.0535"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> සබ්බඤ්ඤුතං ගවෙසන්තො, දානං දත්වා නරුත්තමෙ;</div>
            <div class="gathalast">ඔහායාහං මහාරජ්ජං, පබ්බජිං ජිනසන්තිකෙ 
                <span class="note">(තස්ස සන්තිකෙ (සී.))</span>.
            </div>
        </div>
        <div class="paragraph" para="16">
            <span class="paranum">16</span>
            <div class="gatha"> නගරං සොභවතී නාම, සොභො නාමාසි ඛත්තියො;</div>
            <div class="gathalast">වසතෙ තත්ථ නගරෙ, සම්බුද්ධස්ස මහාකුලං.</div>
        </div>
        <div class="paragraph" para="17">
            <span class="paranum">17</span>
            <div class="gatha"> බ්‍රාහ්මණො 
                <pb ed="P" n="0.0061"/> යඤ්ඤදත්තො ච, ආසි බුද්ධස්ස සො පිතා;
            </div>
            <div class="gathalast">උත්තරා නාම ජනිකා, කොණාගමනස්ස සත්ථුනො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> තීණි 
                <pb ed="V" n="2.0359"/> වස්සසහස්සානි, අගාරං අජ්ඣ සො වසි;
            </div>
            <div class="gathalast">තුසිතසන්තුසිතසන්තුට්ඨා, තයො පාසාදමුත්තමා.</div>
        </div>
        <div class="paragraph" para="19">
            <span class="paranum">19</span>
            <div class="gatha"> අනූනසොළසසහස්සානි, නාරියො සමලඞ්කතා;</div>
            <div class="gathalast">රුචිගත්තා නාම නාරී, සත්ථවාහො නාම අත්‍රජො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> නිමිත්තෙ චතුරො දිස්වා, හත්ථියානෙන නික්ඛමි;</div>
            <div class="gathalast">ඡමාසං පධානචාරං, අචරී පුරිසුත්තමො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> බ්‍රහ්මුනා 
                <pb ed="M" n="2.0375"/> යාචිතො සන්තො, කොණාගමනනායකො;
            </div>
            <div class="gathalast">වත්ති චක්කං මහාවීරො, මිගදායෙ නරුත්තමො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> භිය්‍යසො උත්තරො නාම, අහෙසුං අග්ගසාවකා;</div>
            <div class="gathalast">සොත්ථිජො නාමුපට්ඨාකො, කොණාගමනස්ස සත්ථුනො.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සමුද්දා 
                <pb ed="T" n="2.0537"/> උත්තරා චෙව, අහෙසුං අග්ගසාවිකා;
            </div>
            <div class="gathalast">බොධි තස්ස භගවතො, උදුම්බරොති පවුච්චති.</div>
        </div>
        <div class="paragraph" para="24">
            <span class="paranum">24</span>
            <div class="gatha"> උග්ගො ච සොමදෙවො ච, අහෙසුං අග්ගුපට්ඨකා;</div>
            <div class="gathalast">සීවලා චෙව සාමා ච, අහෙසුං අග්ගුපට්ඨිකා.</div>
        </div>
        <div class="paragraph" para="25">
            <span class="paranum">25</span>
            <div class="gatha"> උච්චත්තනෙන සො බුද්ධො, තිංසහත්ථසමුග්ගතො;</div>
            <div class="gathalast">උක්කාමුඛෙ යථා කම්බු, එවං රංසීහි මණ්ඩිතො.</div>
        </div>
        <div class="paragraph" para="26">
            <span class="paranum">26</span>
            <div class="gatha"> තිංසවස්සසහස්සානි, ආයු බුද්ධස්ස තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="27">
            <span class="paranum">27</span>
            <div class="gatha"> ධම්මචෙතිං සමුස්සෙත්වා, ධම්මදුස්සවිභූසිතං;</div>
            <div class="gathalast">ධම්මපුප්ඵගුළං කත්වා, නිබ්බුතො සො සසාවකො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> මහාවිලාසො තස්ස ජනො, සිරිධම්මප්පකාසනො;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="29">
            <span class="paranum">29</span>
            <div class="gatha"> කොණාගමනො සම්බුද්ධො, පබ්බතාරාමම්හි නිබ්බුතො;</div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">කොණාගමනස්ස භගවතො වංසො තෙවීසතිමො.</div>
</div>