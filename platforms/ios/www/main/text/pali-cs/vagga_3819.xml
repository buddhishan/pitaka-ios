<div class="chapter ct_vagga" node-id="38190">
    <span class="chapter ct_vagga">10. දණ්ඩවග්ගො</span>
    <div class="chapter-contents">
        <div class="paragraph" para="129">
            <span class="paranum">129</span>
            <div class="gatha"> සබ්බෙ තසන්ති දණ්ඩස්ස, සබ්බෙ භායන්ති මච්චුනො;</div>
            <div class="gathalast">අත්තානං උපමං කත්වා, න හනෙය්‍ය න ඝාතයෙ.</div>
        </div>
        <div class="paragraph" para="130">
            <span class="paranum">130</span>
            <div class="gatha"> සබ්බෙ 
                <pb ed="M" n="0.0033"/> තසන්ති දණ්ඩස්ස, සබ්බෙසං ජීවිතං පියං;
            </div>
            <div class="gathalast">අත්තානං උපමං කත්වා, න හනෙය්‍ය න ඝාතයෙ.</div>
        </div>
        <div class="paragraph" para="131">
            <span class="paranum">131</span>
            <div class="gatha"> සුඛකාමානි 
                <pb ed="V" n="0.0030"/> භූතානි, යො දණ්ඩෙන විහිංසති;
            </div>
            <div class="gathalast">අත්තනො සුඛමෙසානො, පෙච්ච සො න ලභතෙ සුඛං.</div>
        </div>
        <div class="paragraph" para="132">
            <span class="paranum">132</span>
            <div class="gatha"> සුඛකාමානි 
                <pb ed="P" n="0.0020"/> භූතානි, යො දණ්ඩෙන න හිංසති;
            </div>
            <div class="gathalast">අත්තනො සුඛමෙසානො, පෙච්ච සො ලභතෙ සුඛං.</div>
        </div>
        <div class="paragraph" para="133">
            <span class="paranum">133</span>
            <div class="gatha"> මාවොච ඵරුසං කඤ්චි, වුත්තා පටිවදෙය්‍යු තං 
                <span class="note">(පටිවදෙය්‍යුං තං (ක.))</span>;
            </div>
            <div class="gathalast">දුක්ඛා හි සාරම්භකථා, පටිදණ්ඩා ඵුසෙය්‍යු තං 
                <span class="note">(ඵුසෙය්‍යුං තං (ක.))</span>.
            </div>
        </div>
        <div class="paragraph" para="134">
            <span class="paranum">134</span>
            <div class="gatha"> සචෙ 
                <pb ed="T" n="0.0033"/> නෙරෙසි අත්තානං, කංසො උපහතො යථා;
            </div>
            <div class="gathalast">එස පත්තොසි නිබ්බානං, සාරම්භො තෙ න විජ්ජති.</div>
        </div>
        <div class="paragraph" para="135">
            <span class="paranum">135</span>
            <div class="gatha"> යථා දණ්ඩෙන ගොපාලො, ගාවො පාජෙති ගොචරං;</div>
            <div class="gathalast">එවං ජරා ච මච්චු ච, ආයුං පාජෙන්ති පාණිනං.</div>
        </div>
        <div class="paragraph" para="136">
            <span class="paranum">136</span>
            <div class="gatha"> අථ පාපානි කම්මානි, කරං බාලො න බුජ්ඣති;</div>
            <div class="gathalast">සෙහි කම්මෙහි දුම්මෙධො, අග්ගිදඩ්ඪොව තප්පති.</div>
        </div>
        <div class="paragraph" para="137">
            <span class="paranum">137</span>
            <div class="gatha"> යො දණ්ඩෙන අදණ්ඩෙසු, අප්පදුට්ඨෙසු දුස්සති;</div>
            <div class="gathalast">දසන්නමඤ්ඤතරං ඨානං, ඛිප්පමෙව නිගච්ඡති.</div>
        </div>
        <div class="paragraph" para="138">
            <span class="paranum">138</span>
            <div class="gatha"> වෙදනං 
                <pb ed="M" n="0.0034"/> ඵරුසං ජානිං, සරීරස්ස ච භෙදනං 
                <span class="note">(සරීරස්ස පභෙදනං (ස්‍යා.))</span>;
            </div>
            <div class="gathalast">ගරුකං වාපි ආබාධං, චිත්තක්ඛෙපඤ්ච 
                <span class="note">(චිත්තක්ඛෙපං ව (සී. ස්‍යා. පී.))</span> පාපුණෙ.
            </div>
        </div>
        <div class="paragraph" para="139">
            <span class="paranum">139</span>
            <div class="gatha"> රාජතො වා උපසග්ගං 
                <span class="note">(උපස්සග්ගං (සී. පී.))</span>, අබ්භක්ඛානඤ්ච 
                <span class="note">(අබ්භක්ඛානං ව (සී. පී.))</span> දාරුණං;
            </div>
            <div class="gathalast">පරික්ඛයඤ්ච 
                <span class="note">(පරික්ඛයං ව (සී. ස්‍යා. පී.))</span> ඤාතීනං, භොගානඤ්ච 
                <span class="note">(භොගානං ව (සී. ස්‍යා. පී.))</span> පභඞ්ගුරං 
                <span class="note">(පභඞ්ගුනං (ක.))</span>.
            </div>
        </div>
        <div class="paragraph" para="140">
            <span class="paranum">140</span>
            <div class="gatha"> අථ වාස්ස අගාරානි, අග්ගි ඩහති 
                <span class="note">(ඩය්හති (ක.))</span> පාවකො;
            </div>
            <div class="gathalast">කායස්ස භෙදා දුප්පඤ්ඤො, නිරයං සොපපජ්ජති 
                <span class="note">(සො උපපජ්ජති (සී. ස්‍යා.))</span>.
            </div>
        </div>
        <div class="paragraph" para="141">
            <span class="paranum">141</span>
            <div class="gatha"> න 
                <pb ed="V" n="0.0031"/>
                <pb ed="P" n="0.0021"/> නග්ගචරියා න ජටා න පඞ්කා, නානාසකා ථණ්ඩිලසායිකා වා;
            </div>
            <div class="gathalast">රජොජල්ලං උක්කුටිකප්පධානං, සොධෙන්ති මච්චං අවිතිණ්ණකඞ්ඛං.</div>
        </div>
        <div class="paragraph" para="142">
            <span class="paranum">142</span>
            <div class="gatha"> අලඞ්කතො චෙපි සමං චරෙය්‍ය, සන්තො දන්තො නියතො බ්‍රහ්මචාරී;</div>
            <div class="gathalast">සබ්බෙසු 
                <pb ed="T" n="0.0034"/> භූතෙසු නිධාය දණ්ඩං, සො බ්‍රාහ්මණො සො සමණො ස භික්ඛු.
            </div>
        </div>
        <div class="paragraph" para="143">
            <span class="paranum">143</span>
            <div class="gatha"> හිරීනිසෙධො පුරිසො, කොචි ලොකස්මි විජ්ජති;</div>
            <div class="gathalast">යො නිද්දං 
                <span class="note">(නින්දං (සී. පී.) සං. නි. 1.18)</span> අපබොධෙති 
                <span class="note">(අපබොධති (සී. ස්‍යා. පී.))</span>, අස්සො භද්‍රො කසාමිව.
            </div>
        </div>
        <div class="paragraph" para="144">
            <span class="paranum">144</span>
            <div class="gatha"> අස්සො 
                <pb ed="M" n="0.0035"/> යථා භද්‍රො කසානිවිට්ඨො, ආතාපිනො සංවෙගිනො භවාථ;
            </div>
            <div class="gatha">සද්ධාය සීලෙන ච වීරියෙන ච, සමාධිනා ධම්මවිනිච්ඡයෙන ච;</div>
            <div class="gathalast">සම්පන්නවිජ්ජාචරණා පතිස්සතා, ජහිස්සථ 
                <span class="note">(පහස්සථ (සී. ස්‍යා. පී.))</span> දුක්ඛමිදං අනප්පකං.
            </div>
        </div>
        <div class="paragraph" para="145">
            <span class="paranum">145</span>
            <div class="gatha"> උදකඤ්හි නයන්ති නෙත්තිකා, උසුකාරා නමයන්ති තෙජනං;</div>
            <div class="gathalast">දාරුං නමයන්ති තච්ඡකා, අත්තානං දමයන්ති සුබ්බතා.</div>
        </div>
    </div>
    <div class="centre ct_vagga ending">දණ්ඩවග්ගො දසමො නිට්ඨිතො.</div>
</div>