<div class="chapter ct_vagga" node-id="48330">
    <span class="chapter ct_vagga">24. කකුසන්ධබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> වෙස්සභුස්ස 
                <pb ed="T" n="2.0529"/>
                <pb ed="P" n="0.0058"/> අපරෙන, සම්බුද්ධො ද්විපදුත්තමො;
            </div>
            <div class="gathalast">කකුසන්ධො නාම නාමෙන, අප්පමෙය්‍යො දුරාසදො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> උග්ඝාටෙත්වා සබ්බභවං, චරියාය පාරමිං ගතො;</div>
            <div class="gathalast">සීහොව පඤ්ජරං භෙත්වා, පත්තො සම්බොධිමුත්තමං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ධම්මචක්කං පවත්තෙන්තෙ, කකුසන්ධෙ ලොකනායකෙ;</div>
            <div class="gathalast">චත්තාරීසකොටිසහස්සානං, ධම්මාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> අන්තලික්ඛම්හි 
                <pb ed="V" n="2.0356"/> ආකාසෙ, යමකං කත්වා විකුබ්බනං;
            </div>
            <div class="gathalast">තිංසකොටිසහස්සානං, බොධෙසි දෙවමානුසෙ.</div>
        </div>
        <div class="paragraph" para="5">
            <span class="paranum">5</span>
            <div class="gatha"> නරදෙවස්ස යක්ඛස්ස, චතුසච්චප්පකාසනෙ;</div>
            <div class="gathalast">ධම්මාභිසමයො තස්ස, ගණනාතො අසඞ්ඛියො.</div>
        </div>
        <div class="paragraph" para="6">
            <span class="paranum">6</span>
            <div class="gatha"> කකුසන්ධස්ස භගවතො, එකො ආසි සමාගමො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> චත්තාලීසසහස්සානං, තදා ආසි සමාගමො;</div>
            <div class="gathalast">දන්තභූමිමනුප්පත්තානං, ආසවාරිගණක්ඛයා.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අහං තෙන සමයෙන, ඛෙමො නාමාසි ඛත්තියො;</div>
            <div class="gathalast">තථාගතෙ ජිනපුත්තෙ, දානං දත්වා අනප්පකං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> පත්තඤ්ච චීවරං දත්වා, අඤ්ජනං මධුලට්ඨිකං;</div>
            <div class="gathalast">ඉමෙතං පත්ථිතං සබ්බං, පටියාදෙමි වරං වරං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> සොපි 
                <pb ed="T" n="2.0530"/>
                <pb ed="M" n="2.0372"/> මං බුද්ධො බ්‍යාකාසි, කකුසන්ධො විනායකො;
            </div>
            <div class="gathalast">‘‘ඉමම්හි භද්දකෙ කප්පෙ, අයං බුද්ධො භවිස්සති.</div>
        </div>
        <div class="paragraph" para="11">
            <span class="paranum">11</span>
            <div class="gatha"> ‘‘අහු කපිලව්හයා රම්මා...පෙ.... 
                <pb ed="T" n="2.0531"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="12">
            <span class="paranum">12</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="13">
            <span class="paranum">13</span>
            <div class="gatha"> නගරං ඛෙමාවතී නාම, ඛෙමො නාමාසහං තදා;</div>
            <div class="gathalast">සබ්බඤ්ඤුතං ගවෙසන්තො, පබ්බජිං තස්ස සන්තිකෙ.</div>
        </div>
        <div class="paragraph" para="14">
            <span class="paranum">14</span>
            <div class="gatha"> බ්‍රාහ්මණො අග්ගිදත්තො ච, ආසි බුද්ධස්ස සො පිතා;</div>
            <div class="gathalast">විසාඛා නාම ජනිකා, කකුසන්ධස්ස සත්ථුනො.</div>
        </div>
        <div class="paragraph" para="15">
            <span class="paranum">15</span>
            <div class="gatha"> වසතෙ තත්ථ ඛෙමෙ පුරෙ, සම්බුද්ධස්ස මහාකුලං;</div>
            <div class="gathalast">නරානං පවරං සෙට්ඨං, ජාතිමන්තං මහායසං.</div>
        </div>
        <div class="paragraph" para="16">
            <span class="paranum">16</span>
            <div class="gatha"> චතුවස්සසහස්සානි, අගාරං අජ්ඣ සො වසි;</div>
            <div class="gathalast">කාම 
                <pb ed="T" n="2.0532"/> -කාමවණ්ණ-කාමසුද්ධිනාමා 
                <span class="note">(සුචි සුරුචි රතිවද්ධනනාමකා (සී.))</span>, තයො පාසාදමුත්තමා.
            </div>
        </div>
        <div class="paragraph" para="17">
            <span class="paranum">17</span>
            <div class="gatha"> සමතිංසසහස්සානි 
                <pb ed="P" n="0.0059"/>, නාරියො සමලඞ්කතා;
            </div>
            <div class="gathalast">රොචිනී නාම සා නාරී, උත්තරො නාම අත්‍රජො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> නිමිත්තෙ චතුරො දිස්වා, රථයානෙන නික්ඛමි;</div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> බ්‍රහ්මුනා 
                <pb ed="V" n="2.0357"/> යාචිතො සන්තො, කකුසන්ධො විනායකො;
            </div>
            <div class="gathalast">වත්ති චක්කං මහාවීරො, මිගදායෙ නරුත්තමො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> විධුරො ච සඤ්ජීවො ච, අහෙසුං අග්ගසාවකා;</div>
            <div class="gathalast">බුද්ධිජො නාමුපට්ඨාකො, කකුසන්ධස්ස සත්ථුනො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> සාමා ච චම්පානාමා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, සිරීසොති පවුච්චති.</div>
        </div>
        <div class="paragraph" para="22">
            <span class="paranum">22</span>
            <div class="gatha"> අච්චුතො ච සුමනො ච, අහෙසුං අග්ගුපට්ඨකා;</div>
            <div class="gathalast">නන්දා චෙව සුනන්දා ච, අහෙසුං අග්ගුපට්ඨිකා.</div>
        </div>
        <div class="paragraph" para="23">
            <span class="paranum">23</span>
            <div class="gatha"> චත්තාලීසරතනානි 
                <pb ed="M" n="2.0373"/>, අච්චුග්ගතො මහාමුනි;
            </div>
            <div class="gathalast">කනකප්පභා නිච්ඡරති, සමන්තා දසයොජනං.</div>
        </div>
        <div class="paragraph" para="24">
            <span class="paranum">24</span>
            <div class="gatha"> චත්තාලීසවස්සසහස්සානි, ආයු තස්ස මහෙසිනො;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="25">
            <span class="paranum">25</span>
            <div class="gatha"> ධම්මාපණං පසාරෙත්වා, නරනාරීනං සදෙවකෙ;</div>
            <div class="gathalast">නදිත්වා 
                <pb ed="T" n="2.0533"/> සීහනාදංව, නිබ්බුතො සො සසාවකො.
            </div>
        </div>
        <div class="paragraph" para="26">
            <span class="paranum">26</span>
            <div class="gatha"> අට්ඨඞ්ගවචනසම්පන්නො, අච්ඡිද්දානි නිරන්තරං;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="27">
            <span class="paranum">27</span>
            <div class="gatha"> කකුසන්ධො ජිනවරො, ඛෙමාරාමම්හි නිබ්බුතො;</div>
            <div class="gathalast">තත්ථෙවස්ස ථූපවරො, ගාවුතං නභමුග්ගතොති.</div>
        </div>
    </div>
    <div class="centre ct_vagga ending">කකුසන්ධස්ස භගවතො වංසො ද්වාවීසතිමො.</div>
</div>