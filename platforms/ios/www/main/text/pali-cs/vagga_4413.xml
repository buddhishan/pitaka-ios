<div class="chapter ct_nipatha" node-id="44130">
    <span class="chapter ct_nipatha">4. චතුකනිපාතො</span>
    <div class="chapter-contents">
        <div class="subhead ct_sutta" node-id="44131">
            <span class="subhead ct_sutta">1. නාගසමාලත්ථෙරගාථා</span>
            <div class="subhead-contents">
                <div class="paragraph" para="267">
                    <span class="paranum">267</span>
                    <div class="gatha"> ‘‘අලඞ්කතා 
                        <pb ed="M" n="0.0269"/>
                        <pb ed="V" n="0.0209"/>
                        <pb ed="P" n="0.0033"/> සුවසනා, මාලිනී චන්දනුස්සදා;
                    </div>
                    <div class="gathalast">මජ්ඣෙ මහාපථෙ නාරී, තුරියෙ නච්චති නට්ටකී.</div>
                </div>
                <div class="paragraph" para="268">
                    <span class="paranum">268</span>
                    <div class="gatha"> ‘‘පිණ්ඩිකාය පවිට්ඨොහං, ගච්ඡන්තො නං උදික්ඛිසං;</div>
                    <div class="gathalast">අලඞ්කතං සුවසනං, මච්චුපාසංව ඔඩ්ඩිතං.</div>
                </div>
                <div class="paragraph" para="269">
                    <span class="paranum">269</span>
                    <div class="gatha"> ‘‘තතො මෙ මනසීකාරො, යොනිසො උදපජ්ජථ;</div>
                    <div class="gathalast">ආදීනවො පාතුරහු, නිබ්බිදා සමතිට්ඨථ 
                        <span class="note">(සම්පතිට්ඨථ (ක.))</span>.
                    </div>
                </div>
                <div class="paragraph" para="270">
                    <span class="paranum">270</span>
                    <div class="gatha"> ‘‘තතො චිත්තං විමුච්චි මෙ, පස්ස ධම්මසුධම්මතං;</div>
                    <div class="gathalast">තිස්සො 
                        <pb ed="T" n="0.0311"/> විජ්ජා අනුප්පත්තා, කතං බුද්ධස්ස සාසන’’න්ති.
                    </div>
                </div>
            </div>
            <div class="centre ct_sutta ending">... නාගසමාලො ථෙරො....</div>
        </div>
        <div class="subhead ct_sutta" node-id="44132">
            <span class="subhead ct_sutta">2. භගුත්ථෙරගාථා</span>
            <div class="subhead-contents">
                <div class="paragraph" para="271">
                    <span class="paranum">271</span>
                    <div class="gatha"> ‘‘අහං මිද්ධෙන පකතො, විහාරා උපනික්ඛමිං;</div>
                    <div class="gathalast">චඞ්කමං අභිරුහන්තො, තත්ථෙව පපතිං ඡමා.</div>
                </div>
                <div class="paragraph" para="272">
                    <span class="paranum">272</span>
                    <div class="gatha"> ‘‘ගත්තානි පරිමජ්ජිත්වා, පුනපාරුය්හ චඞ්කමං;</div>
                    <div class="gathalast">චඞ්කමෙ චඞ්කමිං සොහං, අජ්ඣත්තං සුසමාහිතො.</div>
                </div>
                <div class="paragraph" para="273">
                    <span class="paranum">273</span>
                    <div class="gatha"> ‘‘තතො මෙ මනසීකාරො, යොනිසො උදපජ්ජථ;</div>
                    <div class="gathalast">ආදීනවො පාතුරහු, නිබ්බිදා සමතිට්ඨථ.</div>
                </div>
                <div class="paragraph" para="274">
                    <span class="paranum">274</span>
                    <div class="gatha"> ‘‘තතො චිත්තං විමුච්චි මෙ, පස්ස ධම්මසුධම්මතං;</div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසන’’න්ති.</div>
                </div>
            </div>
            <div class="centre ct_sutta ending">... භගුත්ථෙරො....</div>
        </div>
        <div class="subhead ct_sutta" node-id="44133">
            <span class="subhead ct_sutta">3. සභියත්ථෙරගාථා</span>
            <div class="subhead-contents">
                <div class="paragraph" para="275">
                    <span class="paranum">275</span>
                    <div class="gatha">
                        <span class="note">(ධ. ප. 6 ධම්මපදෙපි)</span> ‘‘පරෙ ච න විජානන්ති, මයමෙත්ථ යමාමසෙ;
                    </div>
                    <div class="gathalast">යෙ ච තත්ථ විජානන්ති, තතො සම්මන්ති මෙධගා.</div>
                </div>
                <div class="paragraph" para="276">
                    <span class="paranum">276</span>
                    <div class="gatha"> ‘‘යදා 
                        <pb ed="V" n="0.0210"/> ච අවිජානන්තා, ඉරියන්ත්‍යමරා විය;
                    </div>
                    <div class="gathalast">විජානන්ති ච යෙ ධම්මං, ආතුරෙසු අනාතුරා.</div>
                </div>
                <div class="paragraph" para="277">
                    <span class="paranum">277</span>
                    <div class="gatha"> ‘‘යං 
                        <pb ed="M" n="0.0270"/> කිඤ්චි සිථිලං කම්මං, සංකිලිට්ඨඤ්ච යං වතං;
                    </div>
                    <div class="gathalast">සඞ්කස්සරං බ්‍රහ්මචරියං, න තං හොති මහප්ඵලං.</div>
                </div>
                <div class="paragraph" para="278">
                    <span class="paranum">278</span>
                    <div class="gatha"> ‘‘යස්ස සබ්‍රහ්මචාරීසු, ගාරවො නූපලබ්භති;</div>
                    <div class="gathalast">ආරකා හොති සද්ධම්මා, නභං පුථවියා යථා’’ති.</div>
                </div>
            </div>
            <div class="centre ct_sutta ending">... සභියො ථෙරො....</div>
        </div>
        <div class="subhead ct_sutta" node-id="44134">
            <span class="subhead ct_sutta">4. නන්දකත්ථෙරගාථා</span>
            <div class="subhead-contents">
                <div class="paragraph" para="279">
                    <span class="paranum">279</span>
                    <div class="gatha"> ‘‘ධිරත්ථු 
                        <pb ed="T" n="0.0312"/> පූරෙ දුග්ගන්ධෙ, මාරපක්ඛෙ අවස්සුතෙ;
                    </div>
                    <div class="gathalast">නවසොතානි තෙ කායෙ, යානි සන්දන්ති සබ්බදා.</div>
                </div>
                <div class="paragraph" para="280">
                    <span class="paranum">280</span>
                    <div class="gatha"> ‘‘මා 
                        <pb ed="P" n="0.0034"/> පුරාණං අමඤ්ඤිත්ථො, මාසාදෙසි තථාගතෙ;
                    </div>
                    <div class="gathalast">සග්ගෙපි තෙ න රජ්ජන්ති, කිමඞ්ගං පන 
                        <span class="note">(කිමඞ්ග පන (සී.))</span> මානුසෙ.
                    </div>
                </div>
                <div class="paragraph" para="281">
                    <span class="paranum">281</span>
                    <div class="gatha"> ‘‘යෙ ච ඛො බාලා දුම්මෙධා, දුම්මන්තී මොහපාරුතා;</div>
                    <div class="gathalast">තාදිසා තත්ථ රජ්ජන්ති, මාරඛිත්තම්හි බන්ධනෙ.</div>
                </div>
                <div class="paragraph" para="282">
                    <span class="paranum">282</span>
                    <div class="gatha"> ‘‘යෙසං රාගො ච දොසො ච, අවිජ්ජා ච විරාජිතා;</div>
                    <div class="gathalast">තාදී තත්ථ න රජ්ජන්ති, ඡින්නසුත්තා අබන්ධනා’’ති.</div>
                </div>
            </div>
            <div class="centre ct_sutta ending">... නන්දකො ථෙරො....</div>
        </div>
        <div class="subhead ct_sutta" node-id="44135">
            <span class="subhead ct_sutta">5. ජම්බුකත්ථෙරගාථා</span>
            <div class="subhead-contents">
                <div class="paragraph" para="283">
                    <span class="paranum">283</span>
                    <div class="gatha"> ‘‘පඤ්චපඤ්ඤාසවස්සානි, රජොජල්ලමධාරයිං;</div>
                    <div class="gathalast">භුඤ්ජන්තො මාසිකං භත්තං, කෙසමස්සුං අලොචයිං.</div>
                </div>
                <div class="paragraph" para="284">
                    <span class="paranum">284</span>
                    <div class="gatha"> ‘‘එකපාදෙන අට්ඨාසිං, ආසනං පරිවජ්ජයිං;</div>
                    <div class="gathalast">සුක්ඛගූථානි ච ඛාදිං, උද්දෙසඤ්ච න සාදියිං.</div>
                </div>
                <div class="paragraph" para="285">
                    <span class="paranum">285</span>
                    <div class="gatha"> ‘‘එතාදිසං කරිත්වාන, බහුං දුග්ගතිගාමිනං;</div>
                    <div class="gathalast">වුය්හමානො මහොඝෙන, බුද්ධං සරණමාගමං.</div>
                </div>
                <div class="paragraph" para="286">
                    <span class="paranum">286</span>
                    <div class="gatha"> ‘‘සරණගමනං පස්ස, පස්ස ධම්මසුධම්මතං;</div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසන’’න්ති.</div>
                </div>
            </div>
            <div class="centre ct_sutta ending">... ජම්බුකො ථෙරො....</div>
        </div>
        <div class="subhead ct_sutta" node-id="44136">
            <span class="subhead ct_sutta">6. සෙනකත්ථෙරගාථා</span>
            <div class="subhead-contents">
                <div class="paragraph" para="287">
                    <span class="paranum">287</span>
                    <div class="gatha"> ‘‘ස්වාගතං 
                        <pb ed="M" n="0.0271"/>
                        <pb ed="V" n="0.0211"/> වත මෙ ආසි, ගයායං ගයඵග්ගුයා;
                    </div>
                    <div class="gathalast">යං අද්දසාසිං සම්බුද්ධං, දෙසෙන්තං ධම්මමුත්තමං.</div>
                </div>
                <div class="paragraph" para="288">
                    <span class="paranum">288</span>
                    <div class="gatha"> ‘‘මහප්පභං 
                        <pb ed="T" n="0.0313"/> ගණාචරියං, අග්ගපත්තං විනායකං;
                    </div>
                    <div class="gathalast">සදෙවකස්ස ලොකස්ස, ජිනං අතුලදස්සනං.</div>
                </div>
                <div class="paragraph" para="289">
                    <span class="paranum">289</span>
                    <div class="gatha"> ‘‘මහානාගං මහාවීරං, මහාජුතිමනාසවං;</div>
                    <div class="gathalast">සබ්බාසවපරික්ඛීණං, සත්ථාරමකුතොභයං.</div>
                </div>
                <div class="paragraph" para="290">
                    <span class="paranum">290</span>
                    <div class="gatha"> ‘‘චිරසංකිලිට්ඨං වත මං, දිට්ඨිසන්දානබන්ධිතං 
                        <span class="note">(සන්ධිතං (සී. ස්‍යා.), සන්දිතං (පී. සී. අට්ඨ.))</span>;
                    </div>
                    <div class="gathalast">විමොචයි සො භගවා, සබ්බගන්ථෙහි සෙනක’’න්ති.</div>
                </div>
            </div>
            <div class="centre ct_sutta ending">... සෙනකො ථෙරො....</div>
        </div>
        <div class="subhead ct_sutta" node-id="44137">
            <span class="subhead ct_sutta">7. සම්භූතත්ථෙරගාථා</span>
            <div class="subhead-contents">
                <div class="paragraph" para="291">
                    <span class="paranum">291</span>
                    <div class="gatha"> ‘‘යො දන්ධකාලෙ තරති, තරණීයෙ ච දන්ධයෙ;</div>
                    <div class="gathalast">අයොනි 
                        <span class="note">(අයොනිසො (ස්‍යා.))</span> සංවිධානෙන, බාලො දුක්ඛං නිගච්ඡති.
                    </div>
                </div>
                <div class="paragraph" para="292">
                    <span class="paranum">292</span>
                    <div class="gatha"> ‘‘තස්සත්ථා පරිහායන්ති, කාළපක්ඛෙව චන්දිමා;</div>
                    <div class="gathalast">ආයසක්‍යඤ්ච 
                        <span class="note">(ආයසස්‍යඤ්ච (සී.))</span> පප්පොති, මිත්තෙහි ච විරුජ්ඣති.
                    </div>
                </div>
                <div class="paragraph" para="293">
                    <span class="paranum">293</span>
                    <div class="gatha"> ‘‘යො දන්ධකාලෙ දන්ධෙති, තරණීයෙ ච තාරයෙ;</div>
                    <div class="gathalast">යොනිසො සංවිධානෙන, සුඛං පප්පොති පණ්ඩිතො.</div>
                </div>
                <div class="paragraph" para="294">
                    <span class="paranum">294</span>
                    <div class="gatha"> ‘‘තස්සත්ථා පරිපූරෙන්ති, සුක්කපක්ඛෙව චන්දිමා;</div>
                    <div class="gathalast">යසො කිත්තිඤ්ච පප්පොති, මිත්තෙහි න විරුජ්ඣතී’’ති.</div>
                </div>
            </div>
            <div class="centre ct_sutta ending">... සම්භූතො ථෙරො....</div>
        </div>
        <div class="subhead ct_sutta" node-id="44138">
            <span class="subhead ct_sutta">8. රාහුලත්ථෙරගාථා</span>
            <div class="subhead-contents">
                <div class="paragraph" para="295">
                    <span class="paranum">295</span>
                    <div class="gatha"> ‘‘උභයෙනෙව 
                        <pb ed="P" n="0.0035"/> සම්පන්නො, රාහුලභද්දොති මං විදූ;
                    </div>
                    <div class="gathalast">යඤ්චම්හි පුත්තො බුද්ධස්ස, යඤ්ච ධම්මෙසු චක්ඛුමා.</div>
                </div>
                <div class="paragraph" para="296">
                    <span class="paranum">296</span>
                    <div class="gatha"> ‘‘යඤ්ච මෙ ආසවා ඛීණා, යඤ්ච නත්ථි පුනබ්භවො;</div>
                    <div class="gathalast">අරහා 
                        <pb ed="T" n="0.0314"/> දක්ඛිණෙය්‍යොම්හි, තෙවිජ්ජො අමතද්දසො.
                    </div>
                </div>
                <div class="paragraph" para="297">
                    <span class="paranum">297</span>
                    <div class="gatha"> ‘‘කාමන්ධා 
                        <pb ed="M" n="0.0272"/> ජාලපච්ඡන්නා, තණ්හාඡාදනඡාදිතා;
                    </div>
                    <div class="gathalast">පමත්තබන්ධුනා බද්ධා, මච්ඡාව කුමිනාමුඛෙ.</div>
                </div>
                <div class="paragraph" para="298">
                    <span class="paranum">298</span>
                    <div class="gatha"> ‘‘තං 
                        <pb ed="V" n="0.0212"/> කාමං අහමුජ්ඣිත්වා, ඡෙත්වා මාරස්ස බන්ධනං;
                    </div>
                    <div class="gathalast">සමූලං තණ්හමබ්බුය්හ, සීතිභූතොස්මි නිබ්බුතො’’ති.</div>
                </div>
            </div>
            <div class="centre ct_sutta ending">... රාහුලො ථෙරො....</div>
        </div>
        <div class="subhead ct_sutta" node-id="44139">
            <span class="subhead ct_sutta">9. චන්දනත්ථෙරගාථා</span>
            <div class="subhead-contents">
                <div class="paragraph" para="299">
                    <span class="paranum">299</span>
                    <div class="gatha"> ‘‘ජාතරූපෙන සඤ්ඡන්නා 
                        <span class="note">(පච්ඡන්නා (සී.))</span>, දාසීගණපුරක්ඛතා;
                    </div>
                    <div class="gathalast">අඞ්කෙන පුත්තමාදාය, භරියා මං උපාගමි.</div>
                </div>
                <div class="paragraph" para="300">
                    <span class="paranum">300</span>
                    <div class="gatha"> ‘‘තඤ්ච දිස්වාන ආයන්තිං, සකපුත්තස්ස මාතරං;</div>
                    <div class="gathalast">අලඞ්කතං සුවසනං, මච්චුපාසංව ඔඩ්ඩිතං.</div>
                </div>
                <div class="paragraph" para="301">
                    <span class="paranum">301</span>
                    <div class="gatha"> ‘‘තතො මෙ මනසීකාරො, යොනිසො උදපජ්ජථ;</div>
                    <div class="gathalast">ආදීනවො පාතුරහු, නිබ්බිදා සමතිට්ඨථ.</div>
                </div>
                <div class="paragraph" para="302">
                    <span class="paranum">302</span>
                    <div class="gatha"> ‘‘තතො චිත්තං විමුච්චි මෙ, 
                        <span class="bold">පස්ස ධම්මසුධම්මතං; </span>
                    </div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසන’’න්ති.</div>
                </div>
            </div>
            <div class="centre ct_sutta ending">... චන්දනො ථෙරො....</div>
        </div>
        <div class="subhead ct_sutta" node-id="441310">
            <span class="subhead ct_sutta">10. ධම්මිකත්ථෙරගාථා</span>
            <div class="subhead-contents">
                <div class="paragraph" para="303">
                    <span class="paranum">303</span>
                    <div class="gatha">
                        <span class="note">(ජා. 1.10.102 ජාතකෙපි)</span> ‘‘ධම්මො හවෙ රක්ඛති ධම්මචාරිං, ධම්මො සුචිණ්ණො සුඛමාවහති;
                    </div>
                    <div class="gathalast">එසානිසංසො ධම්මෙ සුචිණ්ණෙ, න දුග්ගතිං ගච්ඡති ධම්මචාරී.</div>
                </div>
                <div class="paragraph" para="304">
                    <span class="paranum">304</span>
                    <div class="gatha">
                        <span class="note">(ජා. 1.15.385)</span> ‘‘නහි ධම්මො අධම්මො ච, උභො සමවිපාකිනො;
                    </div>
                    <div class="gathalast">අධම්මො 
                        <pb ed="T" n="0.0315"/> නිරයං නෙති, ධම්මො පාපෙති සුග්ගතිං.
                    </div>
                </div>
                <div class="paragraph" para="305">
                    <span class="paranum">305</span>
                    <div class="gatha"> ‘‘තස්මා හි ධම්මෙසු කරෙය්‍ය ඡන්දං, ඉති මොදමානො සුගතෙන තාදිනා;</div>
                    <div class="gathalast">ධම්මෙ ඨිතා සුගතවරස්ස සාවකා, නීයන්ති ධීරා සරණවරග්ගගාමිනො.</div>
                </div>
                <div class="paragraph" para="306">
                    <span class="paranum">306</span>
                    <div class="gatha"> ‘‘විප්ඵොටිතො 
                        <pb ed="M" n="0.0273"/> ගණ්ඩමූලො, තණ්හාජාලො සමූහතො;
                    </div>
                    <div class="gatha">සො ඛීණසංසාරො න චත්ථි කිඤ්චනං,</div>
                    <div class="gathalast">චන්දො යථා දොසිනා පුණ්ණමාසිය’’න්ති.</div>
                </div>
            </div>
            <div class="centre ct_sutta ending">... ධම්මිකො ථෙරො....</div>
        </div>
        <div class="subhead ct_sutta" node-id="441311">
            <span class="subhead ct_sutta">11. සප්පකත්ථෙරගාථා</span>
            <div class="subhead-contents">
                <div class="paragraph" para="307">
                    <span class="paranum">307</span>
                    <div class="gatha"> ‘‘යදා බලාකා සුචිපණ්ඩරච්ඡදා, කාළස්ස මෙඝස්ස භයෙන තජ්ජිතා;</div>
                    <div class="gathalast">පලෙහිති ආලයමාලයෙසිනී, තදා නදී අජකරණී රමෙති මං.</div>
                </div>
                <div class="paragraph" para="308">
                    <span class="paranum">308</span>
                    <div class="gatha"> ‘‘යදා 
                        <pb ed="V" n="0.0213"/>
                        <pb ed="P" n="0.0036"/> බලාකා සුවිසුද්ධපණ්ඩරා, කාළස්ස මෙඝස්ස භයෙන තජ්ජිතා;
                    </div>
                    <div class="gathalast">පරියෙසති ලෙණමලෙණදස්සිනී, තදා නදී අජකරණී රමෙති මං.</div>
                </div>
                <div class="paragraph" para="309">
                    <span class="paranum">309</span>
                    <div class="gatha"> ‘‘කං නු තත්ථ න රමෙන්ති, ජම්බුයො උභතො තහිං;</div>
                    <div class="gathalast">සොභෙන්ති ආපගාකූලං, මම ලෙණස්ස 
                        <span class="note">(මහාලෙණස්ස (ස්‍යා. ක.))</span> පච්ඡතො.
                    </div>
                </div>
                <div class="paragraph" para="310">
                    <span class="paranum">310</span>
                    <div class="gatha"> ‘‘තා මතමදසඞ්ඝසුප්පහීනා,</div>
                    <div class="gatha">භෙකා 
                        <pb ed="T" n="0.0316"/> මන්දවතී පනාදයන්ති;
                    </div>
                    <div class="gatha">‘නාජ්ජ ගිරිනදීහි විප්පවාසසමයො,</div>
                    <div class="gathalast">ඛෙමා අජකරණී සිවා සුරම්මා’’’ති.</div>
                </div>
            </div>
            <div class="centre ct_sutta ending">... සප්පකො ථෙරො....</div>
        </div>
        <div class="subhead ct_sutta" node-id="441312">
            <span class="subhead ct_sutta">12. මුදිතත්ථෙරගාථා</span>
            <div class="subhead-contents">
                <div class="paragraph" para="311">
                    <span class="paranum">311</span>
                    <div class="gatha"> ‘‘පබ්බජිං ජීවිකත්ථොහං, ලද්ධාන උපසම්පදං;</div>
                    <div class="gathalast">තතො සද්ධං පටිලභිං, දළ්හවීරියො පරක්කමිං.</div>
                </div>
                <div class="paragraph" para="312">
                    <span class="paranum">312</span>
                    <div class="gatha"> ‘‘කාමං භිජ්ජතුයං කායො, මංසපෙසී විසීයරුං 
                        <span class="note">(විසියන්තු (ක.))</span>;
                    </div>
                    <div class="gathalast">උභො ජණ්ණුකසන්ධීහි, ජඞ්ඝායො පපතන්තු මෙ.</div>
                </div>
                <div class="paragraph" para="313">
                    <span class="paranum">313</span>
                    <div class="gatha"> ‘‘නාසිස්සං 
                        <pb ed="M" n="0.0274"/> න පිවිස්සාමි, විහාරා ච න නික්ඛමෙ;
                    </div>
                    <div class="gathalast">නපි පස්සං නිපාතෙස්සං, තණ්හාසල්ලෙ අනූහතෙ.</div>
                </div>
                <div class="paragraph" para="314">
                    <span class="paranum">314</span>
                    <div class="gatha"> ‘‘තස්ස මෙවං විහරතො, පස්ස වීරියපරක්කමං;</div>
                    <div class="gathalast">තිස්සො විජ්ජා අනුප්පත්තා, කතං බුද්ධස්ස සාසන’’න්ති.</div>
                </div>
            </div>
            <div class="centre ct_sutta ending">... මුදිතො ථෙරො....</div>
        </div>
    </div>
    <div class="centre ct_nipatha ending">චතුක්කනිපාතො නිට්ඨිතො.</div>
    <div class="paragraph udana" para="udana">
        <div class="bodytext ct_nipatha">තත්‍රුද්දානං -</div>
        <div class="ct_nipatha gatha">නාගසමාලො භගු ච, සභියො නන්දකොපි ච;</div>
        <div class="gathalast ct_nipatha">ජම්බුකො සෙනකො ථෙරො, සම්භූතො රාහුලොපි ච.</div>
        <div class="ct_nipatha gatha">භවති චන්දනො ථෙරො, දසෙතෙ 
            <span class="note">(ඉදානි නවෙව ථෙරා දිස්සන්ති)</span> බුද්ධසාවකා;
        </div>
        <div class="ct_nipatha gatha">ධම්මිකො සප්පකො ථෙරො, මුදිතො චාපි තෙ තයො;</div>
        <div class="gathalast ct_nipatha">ගාථායො ද්වෙ ච පඤ්ඤාස, ථෙරා සබ්බෙපි තෙරසාති 
            <span class="note">(ඉදානි ද්වාදසෙව ථෙරා දිස්සන්ති)</span>.
        </div>
    </div>
</div>