<div class="chapter ct_vagga" node-id="48120">
    <span class="chapter ct_vagga">3. දීපඞ්කරබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> තදා 
                <pb ed="P" n="0.0017"/> තෙ භොජයිත්වාන, සසඞ්ඝං ලොකනායකං;
            </div>
            <div class="gathalast">උපගච්ඡුං සරණං තස්ස, දීපඞ්කරස්ස සත්ථුනො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සරණාගමනෙ කඤ්චි, නිවෙසෙසි තථාගතො;</div>
            <div class="gathalast">කඤ්චි පඤ්චසු සීලෙසු, සීලෙ දසවිධෙ පරං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> කස්සචි දෙති සාමඤ්ඤං, චතුරො ඵලමුත්තමෙ;</div>
            <div class="gathalast">කස්සචි අසමෙ ධම්මෙ, දෙති සො පටිසම්භිදා.</div>
        </div>
        <div class="paragraph" para="4">
            <span class="paranum">4</span>
            <div class="gatha"> කස්සචි වරසමාපත්තියො, අට්ඨ දෙති නරාසභො;</div>
            <div class="gathalast">තිස්සො කස්සචි විජ්ජායො, ඡළභිඤ්ඤා පවෙච්ඡති.</div>
        </div>
        <div class="paragraph" para="5">
            <span class="paranum">5</span>
            <div class="gatha"> තෙන යොගෙන ජනකායං, ඔවදති මහාමුනි;</div>
            <div class="gathalast">තෙන විත්ථාරිකං ආසි, ලොකනාථස්ස සාසනං.</div>
        </div>
        <div class="paragraph" para="6">
            <span class="paranum">6</span>
            <div class="gatha"> මහාහනුසභක්ඛන්ධො 
                <pb ed="T" n="2.0436"/>, දීපඞ්කරස්ස නාමකො;
            </div>
            <div class="gathalast">බහූ ජනෙ තාරයති, පරිමොචෙති දුග්ගතිං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> බොධනෙය්‍යං ජනං දිස්වා, සතසහස්සෙපි යොජනෙ;</div>
            <div class="gathalast">ඛණෙන උපගන්ත්වාන, බොධෙති තං මහාමුනි.</div>
        </div>
        <div class="paragraph" para="8">
            <span class="paranum">8</span>
            <div class="gatha"> පඨමාභිසමයෙ 
                <pb ed="V" n="2.0308"/> බුද්ධො, කොටිසතමබොධයි;
            </div>
            <div class="gathalast">දුතියාභිසමයෙ නාථො, නවුතිකොටිමබොධයි.</div>
        </div>
        <div class="paragraph" para="9">
            <span class="paranum">9</span>
            <div class="gatha"> යදා ච දෙවභවනම්හි, බුද්ධො ධම්මමදෙසයි;</div>
            <div class="gathalast">නවුතිකොටිසහස්සානං, තතියාභිසමයො අහු.</div>
        </div>
        <div class="paragraph" para="10">
            <span class="paranum">10</span>
            <div class="gatha"> සන්නිපාතා තයො ආසුං, දීපඞ්කරස්ස සත්ථුනො;</div>
            <div class="gathalast">කොටිසතසහස්සානං, පඨමො ආසි සමාගමො.</div>
        </div>
        <div class="paragraph" para="11">
            <span class="paranum">11</span>
            <div class="gatha"> පුන 
                <pb ed="M" n="2.0322"/> නාරදකූටම්හි, පවිවෙකගතෙ ජිනෙ;
            </div>
            <div class="gathalast">ඛීණාසවා වීතමලා, සමිංසු සතකොටියො.</div>
        </div>
        <div class="paragraph" para="12">
            <span class="paranum">12</span>
            <div class="gatha"> යම්හි කාලෙ මහාවීරො, සුදස්සනසිලුච්චයෙ;</div>
            <div class="gathalast">නවකොටිසහස්සෙහි, පවාරෙසි මහාමුනි.</div>
        </div>
        <div class="paragraph" para="13">
            <span class="paranum">13</span>
            <div class="gatha"> දසවීසසහස්සානං, ධම්මාභිසමයො අහු;</div>
            <div class="gathalast">එකද්වින්නං අභිසමයා, ගණනාතො අසඞ්ඛියා.</div>
        </div>
        <div class="paragraph" para="14">
            <span class="paranum">14</span>
            <div class="gatha"> විත්ථාරිකං බාහුජඤ්ඤං, ඉද්ධං ඵීතං අහූ තදා;</div>
            <div class="gathalast">දීපඞ්කරස්ස භගවතො, සාසනං සුවිසොධිතං.</div>
        </div>
        <div class="paragraph" para="15">
            <span class="paranum">15</span>
            <div class="gatha"> චත්තාරි 
                <pb ed="T" n="2.0437"/> සතසහස්සානි, ඡළභිඤ්ඤා මහිද්ධිකා;
            </div>
            <div class="gathalast">දීපඞ්කරං ලොකවිදුං, පරිවාරෙන්ති සබ්බදා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> යෙ කෙචි තෙන සමයෙන, ජහන්ති මානුසං භවං;</div>
            <div class="gathalast">අපත්තමානසා සෙඛා, ගරහිතා භවන්ති තෙ.</div>
        </div>
        <div class="paragraph" para="17">
            <span class="paranum">17</span>
            <div class="gatha"> සුපුප්ඵිතං පාවචනං, අරහන්තෙහි තාදිහි;</div>
            <div class="gathalast">ඛීණාසවෙහි විමලෙහි, උපසොභති සබ්බදා.</div>
        </div>
        <div class="paragraph" para="18">
            <span class="paranum">18</span>
            <div class="gatha"> නගරං රම්මවතී නාම, සුදෙවො නාම ඛත්තියො;</div>
            <div class="gathalast">සුමෙධා නාම ජනිකා, දීපඞ්කරස්ස සත්ථුනො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> දසවස්සසහස්සානි 
                <pb ed="P" n="0.0018"/>, අගාරං අජ්ඣ සො වසි 
                <span class="note">(අජ්ඣාවසී ජිනො (ස්‍යා. ක.))</span>;
            </div>
            <div class="gathalast">හංසා කොඤ්චා මයූරා ච, තයො පාසාදමුත්තමා.</div>
        </div>
        <div class="paragraph" para="20">
            <span class="paranum">20</span>
            <div class="gatha"> තීණිසතසහස්සානි, නාරියො සමලඞ්කතා;</div>
            <div class="gathalast">පදුමා නාම සා නාරී, උසභක්ඛන්ධො අත්‍රජො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නිමිත්තෙ චතුරො දිස්වා, හත්ථියානෙන නික්ඛමි;</div>
            <div class="gathalast">අනූනදසමාසානි, පධානෙ පදහී ජිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> පධානචාරං 
                <pb ed="V" n="2.0309"/> චරිත්වාන, අබුජ්ඣි මානසං මුනි;
            </div>
            <div class="gathalast">බ්‍රහ්මුනා යාචිතො සන්තො, දීපඞ්කරො මහාමුනි.</div>
        </div>
        <div class="paragraph" para="23">
            <span class="paranum">23</span>
            <div class="gatha"> වත්ති චක්කං මහාවීරො, නන්දාරාමෙ සිරීඝරෙ 
                <span class="note">(සිරීධරෙ (සී.))</span>;
            </div>
            <div class="gathalast">නිසින්නො සිරීසමූලම්හි, අකා තිත්ථියමද්දනං.</div>
        </div>
        <div class="paragraph" para="24">
            <span class="paranum">24</span>
            <div class="gatha"> සුමඞ්ගලො 
                <pb ed="M" n="2.0323"/> ච තිස්සො ච, අහෙසුං අග්ගසාවකා;
            </div>
            <div class="gathalast">සාගතො 
                <span class="note">(සොභිතො (ක.))</span> නාමුපට්ඨාකො, දීපඞ්කරස්ස සත්ථුනො.
            </div>
        </div>
        <div class="paragraph" para="25">
            <span class="paranum">25</span>
            <div class="gatha"> නන්දා 
                <pb ed="T" n="2.0438"/> චෙව සුනන්දා ච, අහෙසුං අග්ගසාවිකා;
            </div>
            <div class="gathalast">බොධි තස්ස භගවතො, පිප්ඵලීති පවුච්චති.</div>
        </div>
        <div class="paragraph" para="26">
            <span class="paranum">26</span>
            <div class="gatha"> තපුස්සභල්ලිකා 
                <span class="note">(තපස්සුභල්ලිකා (සී.))</span> නාම, අහෙසුං අග්ගුපට්ඨකා;
            </div>
            <div class="gathalast">සිරිමා කොණා උපට්ඨිකා, දීපඞ්කරස්ස සත්ථුනො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> අසීතිහත්ථමුබ්බෙධො, දීපඞ්කරො මහාමුනි;</div>
            <div class="gathalast">සොභති දීපරුක්ඛොව, සාලරාජාව ඵුල්ලිතො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> සතසහස්සවස්සානි, ආයු තස්ස මහෙසිනො;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="29">
            <span class="paranum">29</span>
            <div class="gatha"> ජොතයිත්වාන සද්ධම්මං, සන්තාරෙත්වා මහාජනං;</div>
            <div class="gathalast">ජලිත්වා අග්ගික්ඛන්ධොව, නිබ්බුතො සො සසාවකො.</div>
        </div>
        <div class="paragraph" para="30">
            <span class="paranum">30</span>
            <div class="gatha"> සා ච ඉද්ධි සො ච යසො, තානි ච පාදෙසු චක්කරතනානි;</div>
            <div class="gathalast">සබ්බං තමන්තරහිතං 
                <span class="note">(සමන්තරහිතං (සී. ස්‍යා. ක.))</span>, නනු රිත්තා සබ්බසඞ්ඛාරා 
                <span class="note">(සබ්බසඞ්ඛාරාති (සබ්බත්ථ))</span>.
            </div>
        </div>
        <div class="paragraph" para="31">
            <span class="paranum">31</span>
            <div class="gatha"> දීපඞ්කරො ජිනො සත්ථා, නන්දාරාමම්හි නිබ්බුතො;</div>
            <div class="gathalast">තත්ථෙවස්ස ජිනථූපො, ඡත්තිංසුබ්බෙධයොජනොති.</div>
        </div>
    </div>
    <div class="centre ct_vagga ending">දීපඞ්කරස්ස භගවතො වංසො පඨමො.</div>
</div>