<div class="chapter ct_vagga" node-id="48300">
    <span class="chapter ct_vagga">21. විපස්සීබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> ඵුස්සස්ස 
                <pb ed="P" n="0.0052"/> ච අපරෙන, සම්බුද්ධො ද්විපදුත්තමො;
            </div>
            <div class="gathalast">විපස්සී නාම නාමෙන, ලොකෙ උප්පජ්ජි චක්ඛුමා.</div>
        </div>
        <div class="paragraph" para="2">
            <span class="paranum">2</span>
            <div class="gatha"> අවිජ්ජං සබ්බං පදාලෙත්වා, පත්තො සම්බොධිමුත්තමං;</div>
            <div class="gathalast">ධම්මචක්කං පවත්තෙතුං, පක්කාමි බන්ධුමතීපුරං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ධම්මචක්කං පවත්තෙත්වා, උභො බොධෙසි නායකො;</div>
            <div class="gathalast">ගණනාය න වත්තබ්බො, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> පුනාපරං අමිතයසො, තත්ථ සච්චං පකාසයි;</div>
            <div class="gathalast">චතුරාසීතිසහස්සානං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> චතුරාසීතිසහස්සානි 
                <pb ed="T" n="2.0516"/>, සම්බුද්ධං අනුපබ්බජුං;
            </div>
            <div class="gathalast">තෙසමාරාමපත්තානං, ධම්මං දෙසෙසි චක්ඛුමා.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සබ්බාකාරෙන 
                <pb ed="M" n="2.0364"/> භාසතො, සුත්වා උපනිසාදිනො 
                <span class="note">(උපනිස්සා ජිනො (ස්‍යා. කං.))</span>;
            </div>
            <div class="gathalast">තෙපි ධම්මවරං ගන්ත්වා, තතියාභිසමයො අහු.</div>
        </div>
        <div class="paragraph" para="7">
            <span class="paranum">7</span>
            <div class="gatha"> සන්නිපාතා තයො ආසුං, විපස්සිස්ස මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අට්ඨසට්ඨිසතසහස්සානං, පඨමො ආසි සමාගමො;</div>
            <div class="gathalast">භික්ඛුසතසහස්සානං, දුතියො ආසි සමාගමො.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අසීතිභික්ඛුසහස්සානං, තතියො ආසි සමාගමො;</div>
            <div class="gathalast">තත්ථ භික්ඛුගණමජ්ඣෙ, සම්බුද්ධො අතිරොචති.</div>
        </div>
        <div class="paragraph" para="10">
            <span class="paranum">10</span>
            <div class="gatha"> අහං 
                <pb ed="V" n="2.0349"/> තෙන සමයෙන, නාගරාජා මහිද්ධිකො;
            </div>
            <div class="gathalast">අතුලො නාම නාමෙන, පුඤ්ඤවන්තො ජුතින්ධරො.</div>
        </div>
        <div class="paragraph" para="11">
            <span class="paranum">11</span>
            <div class="gatha"> නෙකානං නාගකොටීනං, පරිවාරෙත්වානහං තදා;</div>
            <div class="gathalast">වජ්ජන්තො දිබ්බතුරියෙහි, ලොකජෙට්ඨං උපාගමිං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> උපසඞ්කමිත්වා සම්බුද්ධං, විපස්සිං ලොකනායකං;</div>
            <div class="gathalast">මණිමුත්තරතනඛචිතං, සබ්බාභරණවිභූසිතං;</div>
            <div class="gathalast">නිමන්තෙත්වා ධම්මරාජස්ස, සුවණ්ණපීඨමදාසහං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> සොපි මං බුද්ධො බ්‍යාකාසි, සඞ්ඝමජ්ඣෙ නිසීදිය;</div>
            <div class="gathalast">‘‘එකනවුතිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ‘‘අහු 
                <pb ed="T" n="2.0517"/> කපිලව්හයා රම්මා, නික්ඛමිත්වා තථාගතො;
            </div>
            <div class="gathalast">පධානං පදහිත්වාන, කත්වා දුක්කරකාරිකං.</div>
        </div>
        <div class="paragraph" para="15">
            <span class="paranum">15</span>
            <div class="gatha"> ‘‘අජපාලරුක්ඛමූලස්මිං 
                <pb ed="P" n="0.0053"/>, නිසීදිත්වා තථාගතො;
            </div>
            <div class="gathalast">තත්ථ පායාසං පග්ගය්හ, නෙරඤ්ජරමුපෙහිති.</div>
        </div>
        <div class="paragraph" para="16">
            <span class="paranum">16</span>
            <div class="gatha"> ‘‘නෙරඤ්ජරාය තීරම්හි, පායාසං අද සො ජිනො;</div>
            <div class="gathalast">පටියත්තවරමග්ගෙන, බොධිමූලමුපෙහිති.</div>
        </div>
        <div class="paragraph" para="17">
            <span class="paranum">17</span>
            <div class="gatha"> ‘‘තතො පදක්ඛිණං කත්වා, බොධිමණ්ඩං අනුත්තරො;</div>
            <div class="gathalast">අස්සත්ථමූලෙ සම්බොධිං, බුජ්ඣිස්සති මහායසො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> ‘‘ඉමස්ස ජනිකා මාතා, මායා නාම භවිස්සති;</div>
            <div class="gathalast">පිතා සුද්ධොදනො නාම, අයං හෙස්සති ගොතමො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> ‘‘අනාසවා 
                <pb ed="M" n="2.0365"/> වීතරාගා, සන්තචිත්තා සමාහිතා;
            </div>
            <div class="gatha">කොලිතො උපතිස්සො ච, අග්ගා හෙස්සන්ති සාවකා;</div>
            <div class="gathalast">ආනන්දො නාමුපට්ඨාකො, උපට්ඨිස්සතිමං ජිනං.</div>
        </div>
        <div class="paragraph" para="20">
            <span class="paranum">20</span>
            <div class="gatha"> ‘‘ඛෙමා උප්පලවණ්ණා ච, අග්ගා හෙස්සන්ති සාවිකා;</div>
            <div class="gatha">අනාසවා වීතරාගා, සන්තචිත්තා සමාහිතා;</div>
            <div class="gathalast">බොධි තස්ස භගවතො, අස්සත්ථොති පවුච්චති.</div>
        </div>
        <div class="paragraph" para="21">
            <span class="paranum">21</span>
            <div class="gatha"> ‘‘චිත්තො ච හත්ථාළවකො, අග්ගා හෙස්සන්තුපට්ඨකා;</div>
            <div class="gatha">නන්දමාතා ච උත්තරා, අග්ගා හෙස්සන්තුපට්ඨිකා;</div>
            <div class="gathalast">ආයු වස්සසතං තස්ස, ගොතමස්ස යසස්සිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> ‘‘ඉදං 
                <pb ed="T" n="2.0518"/>
                <pb ed="V" n="2.0350"/> සුත්වාන වචනං...පෙ.... හෙස්සාම සම්මුඛා ඉමං’’.
            </div>
        </div>
        <div class="paragraph" para="23">
            <span class="paranum">23</span>
            <div class="gatha"> තස්සාහං වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> නගරං බන්ධුමතී නාම, බන්ධුමා නාම ඛත්තියො;</div>
            <div class="gathalast">මාතා බන්ධුමතී නාම, විපස්සිස්ස මහෙසිනො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> අට්ඨවස්සසහස්සානි, අගාරං අජ්ඣ සො වසි;</div>
            <div class="gathalast">නන්දො සුනන්දො සිරිමා, තයො පාසාදමුත්තමා.</div>
        </div>
        <div class="paragraph" para="26">
            <span class="paranum">26</span>
            <div class="gatha"> තිචත්තාරීසසහස්සානි, නාරියො සමලඞ්කතා;</div>
            <div class="gathalast">සුදස්සනා නාම සා නාරී, සමවත්තක්ඛන්ධො නාම අත්‍රජො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> නිමිත්තෙ චතුරො දිස්වා, රථයානෙන නික්ඛමි;</div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> බ්‍රහ්මුනා 
                <pb ed="T" n="2.0519"/> යාචිතො සන්තො, විපස්සී ලොකනායකො;
            </div>
            <div class="gathalast">වත්ති චක්කං මහාවීරො, මිගදායෙ නරුත්තමො.</div>
        </div>
        <div class="paragraph" para="29">
            <span class="paranum">29</span>
            <div class="gatha"> ඛණ්ඩො ච තිස්සනාමො ච, අහෙසුං අග්ගසාවකා;</div>
            <div class="gathalast">අසොකො නාමුපට්ඨාකො, විපස්සිස්ස මහෙසිනො.</div>
        </div>
        <div class="paragraph" para="30">
            <span class="paranum">30</span>
            <div class="gatha"> චන්දා ච චන්දමිත්තා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, පාටලීති පවුච්චති.</div>
        </div>
        <div class="paragraph" para="31">
            <span class="paranum">31</span>
            <div class="gatha"> පුනබ්බසුමිත්තො නාගො ච, අහෙසුං අග්ගුපට්ඨකා;</div>
            <div class="gathalast">සිරිමා උත්තරා චෙව, අහෙසුං අග්ගුපට්ඨිකා.</div>
        </div>
        <div class="paragraph" para="32">
            <span class="paranum">32</span>
            <div class="gatha"> අසීතිහත්ථමුබ්බෙධො 
                <pb ed="M" n="2.0366"/>, විපස්සී ලොකනායකො;
            </div>
            <div class="gathalast">පභා නිද්ධාවති තස්ස, සමන්තා සත්තයොජනෙ.</div>
        </div>
        <div class="paragraph" para="33">
            <span class="paranum">33</span>
            <div class="gatha"> අසීතිවස්සසහස්සානි, ආයු බුද්ධස්ස තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="34">
            <span class="paranum">34</span>
            <div class="gatha"> බහුදෙවමනුස්සානං, බන්ධනා පරිමොචයි;</div>
            <div class="gathalast">මග්ගාමග්ගඤ්ච ආචික්ඛි, අවසෙසපුථුජ්ජනෙ.</div>
        </div>
        <div class="paragraph" para="35">
            <span class="paranum">35</span>
            <div class="gatha"> ආලොකං 
                <pb ed="P" n="0.0054"/> දස්සයිත්වාන, දෙසෙත්වා අමතං පදං;
            </div>
            <div class="gathalast">ජලිත්වා අග්ගික්ඛන්ධොව, නිබ්බුතො සො සසාවකො.</div>
        </div>
        <div class="paragraph" para="36">
            <span class="paranum">36</span>
            <div class="gatha"> ඉද්ධිවරං පුඤ්ඤවරං, ලක්ඛණඤ්ච කුසුමිතං;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="37">
            <span class="paranum">37</span>
            <div class="gatha"> විපස්සී 
                <pb ed="V" n="2.0351"/> ජිනවරො බුද්ධො, සුමිත්තාරාමම්හි නිබ්බුතො;
            </div>
            <div class="gathalast">තත්ථෙවස්ස ථූපවරො, සත්තයොජනමුස්සිතොති.</div>
        </div>
    </div>
    <div class="centre ct_vagga ending">විපස්සිස්ස භගවතො වංසො එකූනවීසතිමො.</div>
</div>