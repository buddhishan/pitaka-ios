<div class="chapter ct_vagga" node-id="48150">
    <span class="chapter ct_vagga">6. සුමනබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> මඞ්ගලස්ස අපරෙන, සුමනො නාම නායකො;</div>
            <div class="gathalast">සබ්බධම්මෙහි අසමො, සබ්බසත්තානමුත්තමො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> තදා අමතභෙරිං සො, ආහනී මෙඛලෙ පුරෙ;</div>
            <div class="gathalast">ධම්මසඞ්ඛසමායුත්තං, නවඞ්ගං ජිනසාසනං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> නිජ්ජිනිත්වා කිලෙසෙ සො, පත්වා සම්බොධිමුත්තමං;</div>
            <div class="gathalast">මාපෙසි නගරං සත්ථා, සද්ධම්මපුරවරුත්තමං.</div>
        </div>
        <div class="paragraph" para="4">
            <span class="paranum">4</span>
            <div class="gatha"> නිරන්තරං අකුටිලං, උජුං විපුලවිත්ථතං;</div>
            <div class="gathalast">මාපෙසි සො මහාවීථිං, සතිපට්ඨානවරුත්තමං.</div>
        </div>
        <div class="paragraph" para="5">
            <span class="paranum">5</span>
            <div class="gatha"> ඵලෙ 
                <pb ed="T" n="2.0449"/> චත්තාරි සාමඤ්ඤෙ, චතස්සො පටිසම්භිදා;
            </div>
            <div class="gathalast">ඡළභිඤ්ඤාට්ඨසමාපත්තී, පසාරෙසි තත්ථ වීථියං.</div>
        </div>
        <div class="paragraph" para="6">
            <span class="paranum">6</span>
            <div class="gatha"> යෙ අප්පමත්තා අඛිලා, හිරිවීරියෙහුපාගතා;</div>
            <div class="gathalast">තෙ තෙ ඉමෙ ගුණවරෙ, ආදියන්ති යථා සුඛං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> එවමෙතෙන යොගෙන, උද්ධරන්තො මහාජනං;</div>
            <div class="gathalast">බොධෙසි පඨමං සත්ථා, කොටිසතසහස්සියො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> යම්හි කාලෙ මහාවීරො, ඔවදී තිත්ථියෙ ගණෙ;</div>
            <div class="gathalast">කොටිසහස්සාභිසමිංසු 
                <span class="note">(කොටිසතසහස්සානි (ස්‍යා. කං.), කොටිසතසහස්සානං (ක.))</span>, දුතියෙ ධම්මදෙසනෙ.
            </div>
        </div>
        <div class="paragraph" para="9">
            <span class="paranum">9</span>
            <div class="gatha"> යදා දෙවා මනුස්සා ච, සමග්ගා එකමානසා;</div>
            <div class="gathalast">නිරොධපඤ්හං පුච්ඡිංසු, සංසයඤ්චාපි මානසං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> තදාපි 
                <pb ed="M" n="2.0330"/>
                <pb ed="V" n="2.0316"/> ධම්මදෙසනෙ, නිරොධපරිදීපනෙ;
            </div>
            <div class="gathalast">නවුතිකොටිසහස්සානං, තතියාභිසමයො අහු.</div>
        </div>
        <div class="paragraph" para="11">
            <span class="paranum">11</span>
            <div class="gatha"> සන්නිපාතා තයො ආසුං, සුමනස්ස මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> වස්සංවුත්ථස්ස 
                <pb ed="P" n="0.0024"/> භගවතො, අභිඝුට්ඨෙ පවාරණෙ;
            </div>
            <div class="gathalast">කොටිසතසහස්සෙහි, පවාරෙසි තථාගතො.</div>
        </div>
        <div class="paragraph" para="13">
            <span class="paranum">13</span>
            <div class="gatha"> තතොපරං සන්නිපාතෙ, විමලෙ කඤ්චනපබ්බතෙ;</div>
            <div class="gathalast">නවුතිකොටිසහස්සානං, දුතියො ආසි සමාගමො.</div>
        </div>
        <div class="paragraph" para="14">
            <span class="paranum">14</span>
            <div class="gatha"> යදා සක්කො දෙවරාජා, බුද්ධදස්සනුපාගමි;</div>
            <div class="gathalast">අසීතිකොටිසහස්සානං, තතියො ආසි සමාගමො.</div>
        </div>
        <div class="paragraph" para="15">
            <span class="paranum">15</span>
            <div class="gatha"> අහං 
                <pb ed="T" n="2.0450"/> තෙන සමයෙන, නාගරාජා මහිද්ධිකො;
            </div>
            <div class="gathalast">අතුලො නාම නාමෙන, උස්සන්නකුසලසඤ්චයො.</div>
        </div>
        <div class="paragraph" para="16">
            <span class="paranum">16</span>
            <div class="gatha"> තදාහං නාගභාවනා, නික්ඛමිත්වා සඤාතිභි;</div>
            <div class="gathalast">නාගානං දිබ්බතුරියෙහි, සසඞ්ඝං ජිනමුපට්ඨහිං.</div>
        </div>
        <div class="paragraph" para="17">
            <span class="paranum">17</span>
            <div class="gatha"> කොටිසතසහස්සානං, අන්නපානෙන තප්පයිං;</div>
            <div class="gathalast">පච්චෙකදුස්සයුගං දත්වා, සරණං තමුපාගමිං.</div>
        </div>
        <div class="paragraph" para="18">
            <span class="paranum">18</span>
            <div class="gatha"> සොපි මං බුද්ධො බ්‍යාකාසි, සුමනො ලොකනායකො;</div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="19">
            <span class="paranum">19</span>
            <div class="gatha"> ‘‘පධානං පදහිත්වාන...පෙ.... 
                <pb ed="T" n="2.0451"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="20">
            <span class="paranum">20</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නගරං මෙඛලං නාම 
                <span class="note">(මෙඛලං නාම නගරං (සී. ස්‍යා.))</span>, සුදත්තො නාම ඛත්තියො;
            </div>
            <div class="gathalast">සිරිමා නාම ජනිකා, සුමනස්ස මහෙසිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> නවවස්සසහස්සානි 
                <pb ed="T" n="2.0452"/>, අගාරං අජ්ඣ සො වසි;
            </div>
            <div class="gathalast">චන්දො සුචන්දො වටංසො ච, තයො පාසාදමුත්තමා.</div>
        </div>
        <div class="paragraph" para="23">
            <span class="paranum">23</span>
            <div class="gatha"> තෙසට්ඨිසතසහස්සානි, නාරියො සමලඞ්කතා;</div>
            <div class="gathalast">වටංසිකා නාම නාරී, අනූපමො නාම අත්‍රජො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> නිමිත්තෙ 
                <pb ed="M" n="2.0331"/> චතුරො දිස්වා, හත්ථියානෙන නික්ඛමි;
            </div>
            <div class="gathalast">අනූනදසමාසානි, පධානං පදහී ජිනො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> බ්‍රහ්මුනා 
                <pb ed="V" n="2.0317"/> යාචිතො සන්තො, සුමනො ලොකනායකො;
            </div>
            <div class="gathalast">වත්ති චක්කං මහාවීරො, මෙඛලෙ පුරමුත්තමෙ.</div>
        </div>
        <div class="paragraph" para="26">
            <span class="paranum">26</span>
            <div class="gatha"> සරණො භාවිතත්තො ච, අහෙසුං අග්ගසාවකා;</div>
            <div class="gathalast">උදෙනො නාමුපට්ඨාකො, සුමනස්ස මහෙසිනො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> සොණා ච උපසොණා ච, අහෙසුං අග්ගසාවිකා;</div>
            <div class="gathalast">සොපි බුද්ධො අමිතයසො, නාගමූලෙ අබුජ්ඣථ.</div>
        </div>
        <div class="paragraph" para="28">
            <span class="paranum">28</span>
            <div class="gatha"> වරුණො චෙව සරණො ච, අහෙසුං අග්ගුපට්ඨකා;</div>
            <div class="gathalast">චාලා ච උපචාලා ච, අහෙසුං අග්ගුපට්ඨිකා.</div>
        </div>
        <div class="paragraph" para="29">
            <span class="paranum">29</span>
            <div class="gatha"> උච්චත්තනෙන 
                <span class="note">(උච්චතරෙන (ක.))</span> සො බුද්ධො, නවුතිහත්ථමුග්ගතො;
            </div>
            <div class="gathalast">කඤ්චනග්ඝියසඞ්කාසො, දසසහස්සී විරොචති.</div>
        </div>
        <div class="paragraph" para="30">
            <span class="paranum">30</span>
            <div class="gatha"> නවුතිවස්සසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="31">
            <span class="paranum">31</span>
            <div class="gatha"> තාරණීයෙ 
                <pb ed="P" n="0.0025"/> තාරයිත්වා, බොධනීයෙ ච බොධයි;
            </div>
            <div class="gathalast">පරිනිබ්බායි සම්බුද්ධො, උළුරාජාව අත්ථමි.</div>
        </div>
        <div class="paragraph" para="32">
            <span class="paranum">32</span>
            <div class="gatha"> තෙ 
                <pb ed="T" n="2.0453"/> ච ඛීණාසවා භික්ඛූ, සො ච බුද්ධො අසාදිසො;
            </div>
            <div class="gathalast">අතුලප්පභං දස්සයිත්වා, නිබ්බුතා යෙ මහායසා.</div>
        </div>
        <div class="paragraph" para="33">
            <span class="paranum">33</span>
            <div class="gatha"> තඤ්ච ඤාණං අතුලියං, තානි ච අතුලානි රතනානි;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="34">
            <span class="paranum">34</span>
            <div class="gatha"> සුමනො යසධරො බුද්ධො, අඞ්ගාරාමම්හි නිබ්බුතො;</div>
            <div class="gathalast">තත්ථෙව තස්ස ජිනථූපො, චතුයොජනමුග්ගතොති.</div>
        </div>
    </div>
    <div class="centre ct_vagga ending">සුමනස්ස භගවතො වංසො චතුත්ථො.</div>
</div>