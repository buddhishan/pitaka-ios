<div class="chapter ct_vagga" node-id="46300">
    <span class="chapter ct_vagga">21. කණිකාරපුප්ඵියවග්ගො</span>
    <div class="chapter-contents">
        <div class="subhead ct_sutta" node-id="46301">
            <span class="subhead ct_sutta">1. කණිකාරපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="gatha"> ‘‘කණිකාරං 
                        <pb ed="T" n="1.0301"/>
                        <pb ed="M" n="1.0227"/>
                        <pb ed="V" n="1.0211"/> පුප්ඵිතං දිස්වා, ඔචිනිත්වානහං තදා;
                    </div>
                    <div class="gathalast">තිස්සස්ස අභිරොපෙසිං, ඔඝතිණ්ණස්ස තාදිනො.</div>
                </div>
                <div class="paragraph" para="2">
                    <span class="paranum">2</span>
                    <div class="gatha"> ‘‘ද්වෙනවුතෙ ඉතො කප්පෙ, යං පුප්ඵමභිරොපයිං;</div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="3">
                    <span class="paranum">3</span>
                    <div class="gatha"> ‘‘පඤ්චත්තිංසෙ ඉතො කප්පෙ, අරුණපාණීති විස්සුතො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="4">
                    <span class="paranum">4</span>
                    <div class="gatha"> ‘‘පටිසම්භිදා චතස්සො, විමොක්ඛාපි ච අට්ඨිමෙ;</div>
                    <div class="gathalast">ඡළභිඤ්ඤා සච්ඡිකතා, කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා කණිකාරපුප්ඵියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">කණිකාරපුප්ඵියත්ථෙරස්සාපදානං පඨමං.</div>
        </div>
        <div class="subhead ct_sutta" node-id="46302">
            <span class="subhead ct_sutta">2. මිනෙලපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="5">
                    <span class="paranum">5</span>
                    <div class="gatha"> ‘‘සුවණ්ණවණ්ණො භගවා, සතරංසී පතාපවා;</div>
                    <div class="gathalast">චඞ්කමනං සමාරූළ්හො, මෙත්තචිත්තො සිඛීසභො.</div>
                </div>
                <div class="paragraph" para="6">
                    <span class="paranum">6</span>
                    <div class="gatha"> ‘‘පසන්නචිත්තො සුමනො, වන්දිත්වා 
                        <span class="note">(ථොමෙත්වා (ස්‍යා.))</span> ඤාණමුත්තමං;
                    </div>
                    <div class="gathalast">මිනෙලපුප්ඵං පග්ගය්හ, බුද්ධස්ස අභිරොපයිං.</div>
                </div>
                <div class="paragraph" para="7">
                    <span class="paranum">7</span>
                    <div class="gatha"> ‘‘එකත්තිංසෙ 
                        <pb ed="T" n="1.0302"/>
                        <pb ed="P" n="1.0204"/> ඉතො කප්පෙ, යං පුප්ඵමභිපූජයිං;
                    </div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="8">
                    <span class="paranum">8</span>
                    <div class="gatha"> ‘‘එකූනතිංසකප්පම්හි, සුමෙඝඝනනාමකො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="9">
                    <span class="paranum">9</span>
                    <div class="gatha"> ‘‘පටිසම්භිදා 
                        <pb ed="M" n="1.0228"/>
                        <pb ed="V" n="1.0212"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා මිනෙලපුප්ඵියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">මිනෙලපුප්ඵියත්ථෙරස්සාපදානං දුතියං.</div>
        </div>
        <div class="subhead ct_sutta" node-id="46303">
            <span class="subhead ct_sutta">3. කිඞ්කණිපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="10">
                    <span class="paranum">10</span>
                    <div class="gatha"> ‘‘කඤ්චනග්ඝියසඞ්කාසො, සබ්බඤ්ඤූ ලොකනායකො;</div>
                    <div class="gathalast">ඔදකං දහමොග්ගය්හ, සිනායි ලොකනායකො.</div>
                </div>
                <div class="paragraph" para="11">
                    <span class="paranum">11</span>
                    <div class="gatha"> ‘‘පග්ගය්හ කිඞ්කණිං 
                        <span class="note">(කිඞ්කිණිං (සී.))</span> පුප්ඵං, විපස්සිස්සාභිරොපයිං;
                    </div>
                    <div class="gathalast">උදග්ගචිත්තො සුමනො, ද්විපදින්දස්ස තාදිනො.</div>
                </div>
                <div class="paragraph" para="12">
                    <span class="paranum">12</span>
                    <div class="gatha"> ‘‘එකනවුතිතො කප්පෙ, යං පුප්ඵමභිරොපයිං;</div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="13">
                    <span class="paranum">13</span>
                    <div class="gatha"> ‘‘සත්තවීසතිකප්පම්හි, රාජා භීමරථො අහු;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="14">
                    <span class="paranum">14</span>
                    <div class="gatha"> ‘‘පටිසම්භිදා 
                        <pb ed="T" n="1.0303"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා කිඞ්කණිපුප්ඵියො 
                        <span class="note">(කිඞ්කිණිකපුප්ඵියො (සී.))</span> ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">කිඞ්කණිපුප්ඵියත්ථෙරස්සාපදානං තතියං.</div>
        </div>
        <div class="subhead ct_sutta" node-id="46304">
            <span class="subhead ct_sutta">4. තරණියත්ථෙරඅපදානං</span>
            <div class="subhead-contents">
                <div class="paragraph" para="15">
                    <span class="paranum">15</span>
                    <div class="gatha"> ‘‘අත්ථදස්සී තු භගවා, ද්විපදින්දො නරාසභො;</div>
                    <div class="gathalast">පුරක්ඛතො සාවකෙහි, ගඞ්ගාතීරමුපාගමි.</div>
                </div>
                <div class="paragraph" para="16">
                    <span class="paranum">16</span>
                    <div class="gatha"> ‘‘සමතිත්ති කාකපෙය්‍යා, ගඞ්ගා ආසි දුරුත්තරා;</div>
                    <div class="gathalast">උත්තාරයිං භික්ඛුසඞ්ඝං, බුද්ධඤ්ච ද්විපදුත්තමං.</div>
                </div>
                <div class="paragraph" para="17">
                    <span class="paranum">17</span>
                    <div class="gatha"> ‘‘අට්ඨාරසෙ 
                        <pb ed="M" n="1.0229"/> කප්පසතෙ, යං කම්මමකරිං තදා;
                    </div>
                    <div class="gathalast">දුග්ගතිං නාභිජානාමි, තරණාය ඉදං ඵලං.</div>
                </div>
                <div class="paragraph" para="18">
                    <span class="paranum">18</span>
                    <div class="gatha"> ‘‘තෙරසෙතො 
                        <pb ed="P" n="1.0205"/> කප්පසතෙ, පඤ්ච සබ්බොභවා 
                        <span class="note">(සබ්භොගවා (සී.))</span> අහුං;
                    </div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="19">
                    <span class="paranum">19</span>
                    <div class="gatha"> ‘‘පච්ඡිමෙ 
                        <pb ed="V" n="1.0213"/> ච භවෙ අස්මිං, ජාතොහං බ්‍රාහ්මණෙ කුලෙ;
                    </div>
                    <div class="gathalast">සද්ධිං තීහි සහායෙහි, පබ්බජිං සත්ථු සාසනෙ.</div>
                </div>
                <div class="paragraph" para="20">
                    <span class="paranum">20</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="gathalast">ඉත්ථං සුදං ආයස්මා තරණියො ථෙරො ඉමා ගාථායො අභාසිත්ථාති;</div>
                </div>
            </div>
            <div class="centre ct_sutta ending">තරණියත්ථෙරස්සාපදානං චතුත්ථං.</div>
        </div>
        <div class="subhead ct_sutta" node-id="46305">
            <span class="subhead ct_sutta">5. නිග්ගුණ්ඩිපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="21">
                    <span class="paranum">21</span>
                    <div class="gatha"> ‘‘විපස්සිස්ස 
                        <pb ed="T" n="1.0304"/> භගවතො, ආසිමාරාමිකො අහං;
                    </div>
                    <div class="gathalast">නිග්ගුණ්ඩිපුප්ඵං පග්ගය්හ, බුද්ධස්ස අභිරොපයිං.</div>
                </div>
                <div class="paragraph" para="22">
                    <span class="paranum">22</span>
                    <div class="gatha"> ‘‘එකනවුතිතො කප්පෙ, යං පුප්ඵමභිපූජයිං;</div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="23">
                    <span class="paranum">23</span>
                    <div class="gatha"> ‘‘පඤ්චවීසෙ 
                        <span class="note">(පඤ්චතිංසෙ (සී. ස්‍යා.))</span> ඉතො කප්පෙ, එකො ආසිං ජනාධිපො;
                    </div>
                    <div class="gathalast">මහාපතාපනාමෙන, චක්කවත්තී මහබ්බලො.</div>
                </div>
                <div class="paragraph" para="24">
                    <span class="paranum">24</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා නිග්ගුණ්ඩිපුප්ඵියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">නිග්ගුණ්ඩිපුප්ඵියත්ථෙරස්සාපදානං පඤ්චමං.</div>
        </div>
        <div class="subhead ct_sutta" node-id="46306">
            <span class="subhead ct_sutta">6. උදකදායකත්ථෙරඅපදානං</span>
            <div class="subhead-contents">
                <div class="paragraph" para="25">
                    <span class="paranum">25</span>
                    <div class="gatha"> ‘‘භුඤ්ජන්තං සමණං දිස්වා, විප්පසන්නමනාවිලං;</div>
                    <div class="gathalast">ඝටෙනොදකමාදාය, සිද්ධත්ථස්ස අදාසහං.</div>
                </div>
                <div class="paragraph" para="26">
                    <span class="paranum">26</span>
                    <div class="gatha"> ‘‘නිම්මලො 
                        <pb ed="M" n="1.0230"/> හොමහං අජ්ජ, විමලො ඛීණසංසයො;
                    </div>
                    <div class="gathalast">භවෙ නිබ්බත්තමානම්හි, ඵලං නිබ්බත්තතෙ මම 
                        <span class="note">(සුභං (සී.))</span>.
                    </div>
                </div>
                <div class="paragraph" para="27">
                    <span class="paranum">27</span>
                    <div class="gatha"> ‘‘චතුන්නවුතිතො 
                        <pb ed="T" n="1.0305"/> කප්පෙ, උදකං යමදාසහං 
                        <span class="note">(යං තදා අදං (සී.), අදදිං තදා (ස්‍යා.))</span>;
                    </div>
                    <div class="gathalast">දුග්ගතිං නාභිජානාමි, දකදානස්සිදං ඵලං.</div>
                </div>
                <div class="paragraph" para="28">
                    <span class="paranum">28</span>
                    <div class="gatha"> ‘‘එකසට්ඨිම්හිතො කප්පෙ, එකොව විමලො අහු;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="29">
                    <span class="paranum">29</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා උදකදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">උදකදායකත්ථෙරස්සාපදානං ඡට්ඨං.</div>
        </div>
        <div class="subhead ct_sutta" node-id="46307">
            <span class="subhead ct_sutta">7. සලලමාලියත්ථෙරඅපදානං</span>
            <div class="subhead-contents">
                <div class="paragraph" para="30">
                    <span class="paranum">30</span>
                    <div class="gatha"> ‘‘කණිකාරංව 
                        <pb ed="V" n="1.0214"/>
                        <pb ed="P" n="1.0206"/> ජොතන්තං, නිසින්නං පබ්බතන්තරෙ;
                    </div>
                    <div class="gathalast">ඔභාසෙන්තං දිසා සබ්බා, සිද්ධත්ථං නරසාරථිං.</div>
                </div>
                <div class="paragraph" para="31">
                    <span class="paranum">31</span>
                    <div class="gatha"> ‘‘ධනුං අද්වෙජ්ඣං කත්වාන, උසුං සන්නය්හහං තදා;</div>
                    <div class="gathalast">පුප්ඵං සවණ්ටං ඡෙත්වාන, බුද්ධස්ස අභිරොපයිං.</div>
                </div>
                <div class="paragraph" para="32">
                    <span class="paranum">32</span>
                    <div class="gatha"> ‘‘චතුන්නවුතිතො කප්පෙ, යං පුප්ඵමභිරොපයිං;</div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="33">
                    <span class="paranum">33</span>
                    <div class="gatha"> ‘‘එකපඤ්ඤාසිතො කප්පෙ, එකො ආසිං ජුතින්ධරො;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="34">
                    <span class="paranum">34</span>
                    <div class="gatha"> ‘‘පටිසම්භිදා 
                        <pb ed="T" n="1.0306"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා සලලමාලියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">සලලමාලියත්ථෙරස්සාපදානං සත්තමං.</div>
        </div>
        <div class="subhead ct_sutta" node-id="46308">
            <span class="subhead ct_sutta">8. කොරණ්ඩපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="35">
                    <span class="paranum">35</span>
                    <div class="gatha"> ‘‘අක්කන්තඤ්ච 
                        <pb ed="M" n="1.0231"/> පදං දිස්වා, චක්කාලඞ්කාරභූසිතං;
                    </div>
                    <div class="gathalast">පදෙනානුපදං යන්තො, විපස්සිස්ස මහෙසිනො.</div>
                </div>
                <div class="paragraph" para="36">
                    <span class="paranum">36</span>
                    <div class="gatha"> ‘‘කොරණ්ඩං පුප්ඵිතං දිස්වා, සමූලං පූජිතං මයා;</div>
                    <div class="gathalast">හට්ඨො හට්ඨෙන චිත්තෙන, අවන්දිං පදමුත්තමං.</div>
                </div>
                <div class="paragraph" para="37">
                    <span class="paranum">37</span>
                    <div class="gatha"> ‘‘එකනවුතිතො කප්පෙ, යං පුප්ඵමභිපූජයිං;</div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="38">
                    <span class="paranum">38</span>
                    <div class="gatha"> ‘‘සත්තපඤ්ඤාසකප්පම්හි, එකො වීතමලො අහුං;</div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="39">
                    <span class="paranum">39</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං 
                        <pb ed="V" n="1.0215"/> සුදං ආයස්මා කොරණ්ඩපුප්ඵියො ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">කොරණ්ඩපුප්ඵියත්ථෙරස්සාපදානං අට්ඨමං.</div>
        </div>
        <div class="subhead ct_sutta" node-id="46309">
            <span class="subhead ct_sutta">9. ආධාරදායකත්ථෙරඅපදානං</span>
            <div class="subhead-contents">
                <div class="paragraph" para="40">
                    <span class="paranum">40</span>
                    <div class="gatha"> ‘‘ආධාරකං 
                        <pb ed="T" n="1.0307"/>
                        <pb ed="P" n="1.0207"/> මයා දින්නං, සිඛිනො ලොකබන්ධුනො;
                    </div>
                    <div class="gathalast">ධාරෙමි පථවිං සබ්බං, කෙවලං වසුධං ඉමං.</div>
                </div>
                <div class="paragraph" para="41">
                    <span class="paranum">41</span>
                    <div class="gatha"> ‘‘කිලෙසා ඣාපිතා මය්හං, භවා සබ්බෙ සමූහතා;</div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="42">
                    <span class="paranum">42</span>
                    <div class="gatha"> ‘‘සත්තවීසෙ ඉතො කප්පෙ, අහෙසුං චතුරො ජනා;</div>
                    <div class="gathalast">සමන්තවරණා නාම, චක්කවත්තී මහබ්බලා.</div>
                </div>
                <div class="paragraph" para="43">
                    <span class="paranum">43</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා ආධාරදායකො 
                        <span class="note">(පරියාදානියො (ක.))</span> ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">ආධාරදායකත්ථෙරස්සාපදානං නවමං.</div>
        </div>
        <div class="subhead ct_sutta" node-id="463010">
            <span class="subhead ct_sutta">10. පාපනිවාරියත්ථෙරඅපදානං</span>
            <div class="subhead-contents">
                <div class="paragraph" para="44">
                    <span class="paranum">44</span>
                    <div class="gatha"> ‘‘තිස්සස්ස 
                        <pb ed="M" n="1.0232"/> තු භගවතො, දෙවදෙවස්ස තාදිනො;
                    </div>
                    <div class="gathalast">එකච්ඡත්තං මයා දින්නං, විප්පසන්නෙන චෙතසා.</div>
                </div>
                <div class="paragraph" para="45">
                    <span class="paranum">45</span>
                    <div class="gatha"> ‘‘නිවුතං හොති මෙ පාපං, කුසලස්සුපසම්පදා;</div>
                    <div class="gathalast">ආකාසෙ ඡත්තං ධාරෙන්ති, පුබ්බකම්මස්සිදං ඵලං.</div>
                </div>
                <div class="paragraph" para="46">
                    <span class="paranum">46</span>
                    <div class="gatha"> ‘‘චරිමං 
                        <pb ed="T" n="1.0308"/> වත්තතෙ මය්හං, භවා සබ්බෙ සමූහතා;
                    </div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="47">
                    <span class="paranum">47</span>
                    <div class="gatha"> ‘‘ද්වෙනවුතෙ ඉතො කප්පෙ, යං ඡත්තමදදිං තදා;</div>
                    <div class="gathalast">දුග්ගතිං නාභිජානාමි, ඡත්තදානස්සිදං ඵලං.</div>
                </div>
                <div class="paragraph" para="48">
                    <span class="paranum">48</span>
                    <div class="gatha"> ‘‘ද්වෙසත්තතිම්හිතො කප්පෙ, අට්ඨාසිංසු ජනාධිපා;</div>
                    <div class="gathalast">මහානිදානනාමෙන, රාජානො චක්කවත්තිනො.</div>
                </div>
                <div class="paragraph" para="49">
                    <span class="paranum">49</span>
                    <div class="gatha"> ‘‘පටිසම්භිදා 
                        <pb ed="V" n="1.0216"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="gathalast">ඉත්ථං සුදං ආයස්මා පාපනිවාරියො 
                        <span class="note">(වාතාතපනිවාරියො (සී.))</span> ථෙරො ඉමා ගාථායො අභාසිත්ථාති;
                    </div>
                </div>
            </div>
            <div class="centre ct_sutta ending">පාපනිවාරියත්ථෙරස්සාපදානං දසමං.</div>
        </div>
    </div>
    <div class="centre ct_vagga ending">කණිකාරපුප්ඵියවග්ගො එකවීසතිමො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං 
            <pb ed="P" n="1.0208"/> -
        </div>
        <div class="ct_vagga gatha">කණිකාරො මිනෙලඤ්ච, කිඞ්කණි තරණෙන ච;</div>
        <div class="ct_vagga gatha">නිග්ගුණ්ඩිපුප්ඵී දකදො, සලලො ච කුරණ්ඩකො;</div>
        <div class="gathalast ct_vagga">ආධාරකො පාපවාරී, අට්ඨතාලීස ගාථකාති.</div>
    </div>
</div>