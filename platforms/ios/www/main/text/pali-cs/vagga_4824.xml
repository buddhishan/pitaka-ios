<div class="chapter ct_vagga" node-id="48240">
    <span class="chapter ct_vagga">15. පියදස්සීබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> සුජාතස්ස අපරෙන, සයම්භූ ලොකනායකො;</div>
            <div class="gathalast">දුරාසදො අසමසමො, පියදස්සී මහායසො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සොපි 
                <pb ed="T" n="2.0491"/> බුද්ධො අමිතයසො, ආදිච්චොව විරොචති;
            </div>
            <div class="gathalast">සබ්බං තමං නිහන්ත්වාන, ධම්මචක්කං පවත්තයි.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාපි අතුලතෙජස්ස, අහෙසුං අභිසමයා තයො;</div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> සුදස්සනො දෙවරාජා, මිච්ඡාදිට්ඨිමරොචයි;</div>
            <div class="gathalast">තස්ස දිට්ඨිං විනොදෙන්තො, සත්ථා ධම්මමදෙසයි.</div>
        </div>
        <div class="paragraph" para="5">
            <span class="paranum">5</span>
            <div class="gatha"> ජනසන්නිපාතො අතුලො, මහාසන්නිපතී තදා;</div>
            <div class="gathalast">නවුතිකොටිසහස්සානං, දුතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> යදා දොණමුඛං හත්ථිං, විනෙසි නරසාරථි;</div>
            <div class="gathalast">අසීතිකොටිසහස්සානං, තතියාභිසමයො අහු.</div>
        </div>
        <div class="paragraph" para="7">
            <span class="paranum">7</span>
            <div class="gatha"> සන්නිපාතා තයො ආසුං, තස්සාපි පියදස්සිනො;</div>
            <div class="gathalast">කොටිසතසහස්සානං, පඨමො ආසි සමාගමො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> තතො 
                <pb ed="V" n="2.0337"/> පරං නවුතිකොටී, සමිංසු එකතො මුනී;
            </div>
            <div class="gathalast">තතියෙ සන්නිපාතම්හි, අසීතිකොටියො අහූ.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අහං තෙන සමයෙන, කස්සපො නාම බ්‍රාහ්මණො 
                <span class="note">(මානවො (ස්‍යා. කං.))</span>;
            </div>
            <div class="gathalast">අජ්ඣායකො මන්තධරො, තිණ්ණං වෙදාන පාරගූ.</div>
        </div>
        <div class="paragraph" para="10">
            <span class="paranum">10</span>
            <div class="gatha"> තස්ස 
                <pb ed="M" n="2.0352"/> ධම්මං සුණිත්වාන, පසාදං ජනයිං අහං;
            </div>
            <div class="gathalast">කොටිසතසහස්සෙහි, සඞ්ඝාරාමං අමාපයිං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> තස්ස දත්වාන ආරාමං, හට්ඨො සංවිග්ගමානසො;</div>
            <div class="gathalast">සරණෙ පඤ්ච සීලෙ ච 
                <span class="note">(සරණං පඤ්චසීලඤ්ච (සී.))</span>, දළ්හං කත්වා සමාදියිං.
            </div>
        </div>
        <div class="paragraph" para="12">
            <span class="paranum">12</span>
            <div class="gatha"> සොපි 
                <pb ed="T" n="2.0492"/> මං බුද්ධො බ්‍යාකාසි, සඞ්ඝමජ්ඣෙ නිසීදිය;
            </div>
            <div class="gathalast">‘‘අට්ඨාරසෙ කප්පසතෙ, අයං බුද්ධො භවිස්සති.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘පධානං 
                <pb ed="P" n="0.0042"/> පදහිත්වාන...පෙ.... 
                <pb ed="T" n="2.0493"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> සුධඤ්ඤං නාම නගරං, සුදත්තො නාම ඛත්තියො;</div>
            <div class="gathalast">චන්දා නාමාසි ජනිකා, පියදස්සිස්ස සත්ථුනො.</div>
        </div>
        <div class="paragraph" para="16">
            <span class="paranum">16</span>
            <div class="gatha"> නවවස්සසහස්සානි, අගාරං අජ්ඣ සො වසි;</div>
            <div class="gathalast">සුනිම්මලවිමලගිරිගුහා, තයො පාසාදමුත්තමා.</div>
        </div>
        <div class="paragraph" para="17">
            <span class="paranum">17</span>
            <div class="gatha"> තෙත්තිංසසහස්සානි ච, නාරියො සමලඞ්කතා;</div>
            <div class="gathalast">විමලා නාම නාරී ච, කඤ්චනාවෙළො නාම අත්‍රජො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> නිමිත්තෙ 
                <pb ed="T" n="2.0494"/> චතුරො දිස්වා, රථයානෙන නික්ඛමි;
            </div>
            <div class="gathalast">ඡමාසං පධානචාරං, අචරී පුරිසුත්තමො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> බ්‍රහ්මුනා යාචිතො සන්තො, පියදස්සී මහාමුනි;</div>
            <div class="gathalast">වත්ති චක්කං මහාවීරො, උසභුය්‍යානෙ මනොරමෙ.</div>
        </div>
        <div class="paragraph" para="20">
            <span class="paranum">20</span>
            <div class="gatha"> පාලිතො සබ්බදස්සී ච, අහෙසුං අග්ගසාවකා;</div>
            <div class="gathalast">සොභිතො නාමුපට්ඨාකො, පියදස්සිස්ස සත්ථුනො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> සුජාතා ධම්මදින්නා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, කකුධොති පවුච්චති.</div>
        </div>
        <div class="paragraph" para="22">
            <span class="paranum">22</span>
            <div class="gatha"> සන්ධකො ධම්මකො චෙව, අහෙසුං අග්ගුපට්ඨකා;</div>
            <div class="gathalast">විසාඛා ධම්මදින්නා ච, අහෙසුං අග්ගුපට්ඨිකා.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සොපි 
                <pb ed="M" n="2.0353"/>
                <pb ed="V" n="2.0338"/> බුද්ධො අමිතයසො, ද්වත්තිංසවරලක්ඛණො;
            </div>
            <div class="gathalast">අසීතිහත්ථමුබ්බෙධො, සාලරාජාව දිස්සති.</div>
        </div>
        <div class="paragraph" para="24">
            <span class="paranum">24</span>
            <div class="gatha"> අග්ගිචන්දසූරියානං, නත්ථි තාදිසිකා පභා;</div>
            <div class="gathalast">යථා අහු පභා තස්ස, අසමස්ස මහෙසිනො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> තස්සාපි දෙවදෙවස්ස, ආයු තාවතකං අහු;</div>
            <div class="gathalast">නවුතිවස්සසහස්සානි, ලොකෙ අට්ඨාසි චක්ඛුමා.</div>
        </div>
        <div class="paragraph" para="26">
            <span class="paranum">26</span>
            <div class="gatha"> සොපි බුද්ධො අසමසමො, යුගානිපි තානි අතුලියානි;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="27">
            <span class="paranum">27</span>
            <div class="gatha"> පියදස්සී මුනිවරො, අස්සත්ථාරාමම්හි නිබ්බුතො;</div>
            <div class="gathalast">තත්ථෙවස්ස ජිනථූපො, තීණියොජනමුග්ගතොති.</div>
        </div>
    </div>
    <div class="centre ct_vagga ending">පියදස්සිස්ස භගවතො වංසො තෙරසමො.</div>
</div>