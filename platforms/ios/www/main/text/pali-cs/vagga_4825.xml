<div class="chapter ct_vagga" node-id="48250">
    <span class="chapter ct_vagga">16. අත්ථදස්සීබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> තත්ථෙව 
                <pb ed="T" n="2.0495"/>
                <pb ed="P" n="0.0043"/> මණ්ඩකප්පම්හි, අත්ථදස්සී මහායසො;
            </div>
            <div class="gathalast">මහාතමං නිහන්ත්වාන, පත්තො සම්බොධිමුත්තමං.</div>
        </div>
        <div class="paragraph" para="2">
            <span class="paranum">2</span>
            <div class="gatha"> බ්‍රහ්මුනා යාචිතො සන්තො, ධම්මචක්කං පවත්තයි;</div>
            <div class="gathalast">අමතෙන තප්පයී ලොකං, දසසහස්සිසදෙවකං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාපි ලොකනාථස්ස, අහෙසුං අභිසමයා තයො;</div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> යදා බුද්ධො අත්ථදස්සී, චරතෙ දෙවචාරිකං;</div>
            <div class="gathalast">කොටිසතසහස්සානං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> පුනාපරං යදා බුද්ධො, දෙසෙසි පිතුසන්තිකෙ;</div>
            <div class="gathalast">කොටිසතසහස්සානං, තතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා තයො ආසුං, තස්සාපි ච මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> අට්ඨනවුතිසහස්සානං 
                <pb ed="V" n="2.0339"/>, පඨමො ආසි සමාගමො;
            </div>
            <div class="gathalast">අට්ඨාසීතිසහස්සානං, දුතියො ආසි සමාගමො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අට්ඨසත්තතිසතසහස්සානං 
                <pb ed="M" n="2.0354"/>, තතියො ආසි සමාගමො;
            </div>
            <div class="gathalast">අනුපාදා විමුත්තානං, විමලානං මහෙසිනං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අහං තෙන සමයෙන, ජටිලො උග්ගතාපනො;</div>
            <div class="gathalast">සුසීමො නාම නාමෙන, මහියා සෙට්ඨසම්මතො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> දිබ්බං 
                <pb ed="T" n="2.0496"/> මන්දාරවං පුප්ඵං, පදුමං පාරිඡත්තකං;
            </div>
            <div class="gathalast">දෙවලොකාහරිත්වාන, සම්බුද්ධමභිපූජයිං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> සොපි මං බුද්ධො බ්‍යාකාසි, අත්ථදස්සී මහාමුනි;</div>
            <div class="gathalast">‘‘අට්ඨාරසෙ කප්පසතෙ, අයං බුද්ධො භවිස්සති.</div>
        </div>
        <div class="paragraph" para="12">
            <span class="paranum">12</span>
            <div class="gatha"> ‘‘පධානං පදහිත්වාන...පෙ.... හෙස්සාම සම්මුඛා ඉමං’’.</div>
        </div>
        <div class="paragraph" para="13">
            <span class="paranum">13</span>
            <div class="gatha"> තස්සාපි වචනං සුත්වා, හට්ඨො 
                <span class="note">(තුට්ඨො (ස්‍යා. කං.))</span> සංවිග්ගමානසො;
            </div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="14">
            <span class="paranum">14</span>
            <div class="gatha"> සොභණං නාම නගරං, සාගරො නාම ඛත්තියො;</div>
            <div class="gathalast">සුදස්සනා නාම ජනිකා, අත්ථදස්සිස්ස සත්ථුනො.</div>
        </div>
        <div class="paragraph" para="15">
            <span class="paranum">15</span>
            <div class="gatha"> දසවස්සසහස්සානි, අගාරං අජ්ඣ සො වසි;</div>
            <div class="gathalast">අමරගිරි සුගිරි වාහනා, තයො පාසාදමුත්තමා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> තෙත්තිංසඤ්ච 
                <pb ed="T" n="2.0498"/> සහස්සානි, නාරියො සමලඞ්කතා;
            </div>
            <div class="gathalast">විසාඛා නාම නාරී ච, සෙලො නාමාසි අත්‍රජො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> නිමිත්තෙ 
                <pb ed="P" n="0.0044"/> චතුරො දිස්වා, අස්සයානෙන නික්ඛමි;
            </div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> බ්‍රහ්මුනා යාචිතො සන්තො, අත්ථදස්සී මහායසො;</div>
            <div class="gathalast">වත්ති චක්කං මහාවීරො, අනොමුය්‍යානෙ නරාසභො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> සන්තො ච උපසන්තො ච, අහෙසුං අග්ගසාවකා;</div>
            <div class="gathalast">අභයො නාමුපට්ඨාකො, අත්ථදස්සිස්ස සත්ථුනො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> ධම්මා චෙව සුධම්මා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, චම්පකොති පවුච්චති.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නකුලො ච නිසභො ච, අහෙසුං අග්ගුපට්ඨකා;</div>
            <div class="gathalast">මකිලා ච සුනන්දා ච, අහෙසුං අග්ගුපට්ඨිකා.</div>
        </div>
        <div class="paragraph" para="22">
            <span class="paranum">22</span>
            <div class="gatha"> සොපි 
                <pb ed="M" n="2.0355"/>
                <pb ed="V" n="2.0340"/> බුද්ධො අසමසමො, අසීතිහත්ථමුග්ගතො;
            </div>
            <div class="gathalast">සොභතෙ සාලරාජාව, උළුරාජාව පූරිතො.</div>
        </div>
        <div class="paragraph" para="23">
            <span class="paranum">23</span>
            <div class="gatha"> තස්ස පාකතිකා රංසී, අනෙකසතකොටියො;</div>
            <div class="gathalast">උද්ධං අධො දස දිසා, ඵරන්ති යොජනං සදා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> සොපි බුද්ධො නරාසභො, සබ්බසත්තුත්තමො මුනි;</div>
            <div class="gathalast">වස්සසතසහස්සානි, ලොකෙ අට්ඨාසි චක්ඛුමා.</div>
        </div>
        <div class="paragraph" para="25">
            <span class="paranum">25</span>
            <div class="gatha"> අතුලං දස්සෙත්වා ඔභාසං, විරොචෙත්වා සදෙවකෙ 
                <span class="note">(අතුලං දස්සයිත්වාන, ඔභාසෙත්වා සදෙවකෙ (සී. ක.))</span>;
            </div>
            <div class="gathalast">සොපි අනිච්චතං පත්තො, යථග්ගුපාදානසඞ්ඛයා.</div>
        </div>
        <div class="paragraph" para="26">
            <span class="paranum">26</span>
            <div class="gatha"> අත්ථදස්සී 
                <pb ed="T" n="2.0499"/> ජිනවරො, අනොමාරාමම්හි නිබ්බුතො;
            </div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">අත්ථදස්සිස්ස භගවතො වංසො චුද්දසමො.</div>
</div>