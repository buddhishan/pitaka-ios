<div class="chapter ct_vagga" node-id="48170">
    <span class="chapter ct_vagga">8. සොභිතබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> රෙවතස්ස 
                <pb ed="T" n="2.0458"/>
                <pb ed="V" n="2.0320"/>
                <pb ed="P" n="0.0027"/> අපරෙන, සොභිතො නාම නායකො;
            </div>
            <div class="gathalast">සමාහිතො සන්තචිත්තො, අසමො අප්පටිපුග්ගලො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සො ජිනො සකගෙහම්හි, මානසං විනිවත්තයි;</div>
            <div class="gathalast">පත්වාන කෙවලං බොධිං, ධම්මචක්කං පවත්තයි.</div>
        </div>
        <div class="paragraph" para="3">
            <span class="paranum">3</span>
            <div class="gatha"> යාව හෙට්ඨා අවීචිතො, භවග්ගා චාපි උද්ධතො;</div>
            <div class="gathalast">එත්ථන්තරෙ එකපරිසා, අහොසි ධම්මදෙසනෙ.</div>
        </div>
        <div class="paragraph" para="4">
            <span class="paranum">4</span>
            <div class="gatha"> තාය පරිසාය සම්බුද්ධො, ධම්මචක්කං පවත්තයි;</div>
            <div class="gathalast">ගණනාය න වත්තබ්බො, පඨමාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> තතො පරම්පි දෙසෙන්තෙ, මරූනඤ්ච සමාගමෙ;</div>
            <div class="gathalast">නවුතිකොටිසහස්සානං, දුතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> පුනාපරං රාජපුත්තො, ජයසෙනො නාම ඛත්තියො;</div>
            <div class="gathalast">ආරාමං රොපයිත්වාන, බුද්ධෙ නිය්‍යාදයී තදා.</div>
        </div>
        <div class="paragraph" para="7">
            <span class="paranum">7</span>
            <div class="gatha"> තස්ස යාගං පකිත්තෙන්තො, ධම්මං දෙසෙසි චක්ඛුමා;</div>
            <div class="gathalast">තදා කොටිසහස්සානං, තතියාභිසමයො අහු.</div>
        </div>
        <div class="paragraph" para="8">
            <span class="paranum">8</span>
            <div class="gatha"> සන්නිපාතා තයො ආසුං, සොභිතස්ස මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> උග්ගතො නාම සො රාජා, දානං දෙති නරුත්තමෙ;</div>
            <div class="gathalast">තම්හි දානෙ සමාගඤ්ඡුං, අරහන්තා 
                <span class="note">(අරහතං (ක.))</span> සතකොටියො.
            </div>
        </div>
        <div class="paragraph" para="10">
            <span class="paranum">10</span>
            <div class="gatha"> පුනාපරං 
                <pb ed="T" n="2.0459"/> පුරගණො 
                <span class="note">(පුගගණො (ක.))</span>, දෙති දානං නරුත්තමෙ;
            </div>
            <div class="gathalast">තදා නවුතිකොටීනං, දුතියො ආසි සමාගමො.</div>
        </div>
        <div class="paragraph" para="11">
            <span class="paranum">11</span>
            <div class="gatha"> දෙවලොකෙ 
                <pb ed="M" n="2.0335"/> වසිත්වාන, යදා ඔරොහතී ජිනො;
            </div>
            <div class="gathalast">තදා අසීතිකොටීනං, තතියො ආසි සමාගමො.</div>
        </div>
        <div class="paragraph" para="12">
            <span class="paranum">12</span>
            <div class="gatha"> අහං තෙන සමයෙන, සුජාතො නාම බ්‍රාහ්මණො;</div>
            <div class="gathalast">තදා සසාවකං බුද්ධං, අන්නපානෙන තප්පයිං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> සොපි මං බුද්ධො බ්‍යාකාසි, සොභිතො ලොකනායකො;</div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ‘‘පධානං 
                <pb ed="V" n="2.0321"/> පදහිත්වාන...පෙ.... 
                <pb ed="T" n="2.0460"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="15">
            <span class="paranum">15</span>
            <div class="gatha"> තස්සාපි වචනං සුත්වා, හට්ඨො සංවිග්ගමානසො;</div>
            <div class="gathalast">තමෙවත්ථමනුප්පත්තියා, උග්ගං ධිතිමකාසහං.</div>
        </div>
        <div class="paragraph" para="16">
            <span class="paranum">16</span>
            <div class="gatha"> සුධම්මං නාම නගරං, සුධම්මො නාම ඛත්තියො;</div>
            <div class="gathalast">සුධම්මා නාම ජනිකා, සොභිතස්ස මහෙසිනො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> නවවස්සසහස්සානි 
                <pb ed="T" n="2.0461"/>
                <pb ed="P" n="0.0028"/>, අගාරං අජ්ඣ සො වසි;
            </div>
            <div class="gathalast">කුමුදො නාළිනො පදුමො, තයො පාසාදමුත්තමා.</div>
        </div>
        <div class="paragraph" para="18">
            <span class="paranum">18</span>
            <div class="gatha"> සත්තතිංසසහස්සානි, නාරියො සමලඞ්කතා;</div>
            <div class="gathalast">මණිලා 
                <span class="note">(මඛිලා (අට්ඨ.), සමඞ්ගී (සී.), මකිලා (ස්‍යා. කං.))</span> නාම සා නාරී, සීහො නාමාසි අත්‍රජො.
            </div>
        </div>
        <div class="paragraph" para="19">
            <span class="paranum">19</span>
            <div class="gatha"> නිමිත්තෙ චතුරො දිස්වා, පාසාදෙනාභිනික්ඛමි;</div>
            <div class="gathalast">සත්තාහං පධානචාරං, චරිත්වා පුරිසුත්තමො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> බ්‍රහ්මුනා යාචිතො සන්තො, සොභිතො ලොකනායකො;</div>
            <div class="gathalast">වත්ති චක්කං මහාවීරො, සුධම්මුය්‍යානමුත්තමෙ.</div>
        </div>
        <div class="paragraph" para="21">
            <span class="paranum">21</span>
            <div class="gatha"> අසමො ච සුනෙත්තො ච, අහෙසුං අග්ගසාවකා;</div>
            <div class="gathalast">අනොමො නාමුපට්ඨාකො, සොභිතස්ස මහෙසිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> නකුලා ච සුජාතා ච, අහෙසුං අග්ගසාවිකා;</div>
            <div class="gathalast">බුජ්ඣමානො ච සො බුද්ධො, නාගමූලෙ අබුජ්ඣථ.</div>
        </div>
        <div class="paragraph" para="23">
            <span class="paranum">23</span>
            <div class="gatha"> රම්මො චෙව සුදත්තො ච, අහෙසුං අග්ගුපට්ඨකා;</div>
            <div class="gathalast">නකුලා චෙව චිත්තා ච, අහෙසුං අග්ගුපට්ඨිකා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> අට්ඨපණ්ණාසරතනං, අච්චුග්ගතො මහාමුනි;</div>
            <div class="gathalast">ඔභාසෙති දිසා සබ්බා, සතරංසීව උග්ගතො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> යථා 
                <pb ed="M" n="2.0336"/> සුඵුල්ලං පවනං, නානාගන්ධෙහි ධූපිතං;
            </div>
            <div class="gathalast">තථෙව තස්ස පාවචනං, සීලගන්ධෙහි ධූපිතං.</div>
        </div>
        <div class="paragraph" para="26">
            <span class="paranum">26</span>
            <div class="gatha"> යථාපි සාගරො නාම, දස්සනෙන අතප්පියො;</div>
            <div class="gathalast">තථෙව තස්ස පාවචනං, සවණෙන අතප්පියං.</div>
        </div>
        <div class="paragraph" para="27">
            <span class="paranum">27</span>
            <div class="gatha"> නවුතිවස්සසහස්සානි 
                <pb ed="T" n="2.0462"/>, ආයු විජ්ජති තාවදෙ;
            </div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="28">
            <span class="paranum">28</span>
            <div class="gatha"> ඔවාදං අනුසිට්ඨිඤ්ච, දත්වාන සෙසකෙ ජනෙ;</div>
            <div class="gathalast">හුතාසනොව තාපෙත්වා, නිබ්බුතො සො සසාවකො.</div>
        </div>
        <div class="paragraph" para="29">
            <span class="paranum">29</span>
            <div class="gatha"> සො 
                <pb ed="V" n="2.0322"/> ච බුද්ධො අසමසමො, තෙපි සාවකා බලප්පත්තා;
            </div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="30">
            <span class="paranum">30</span>
            <div class="gatha"> සොභිතො වරසම්බුද්ධො, සීහාරාමම්හි නිබ්බුතො;</div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">සොභිතස්ස භගවතො වංසො ඡට්ඨො.</div>
</div>