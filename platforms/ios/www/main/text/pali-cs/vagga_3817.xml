<div class="chapter ct_vagga" node-id="38170">
    <span class="chapter ct_vagga">8. සහස්සවග්ගො</span>
    <div class="chapter-contents">
        <div class="paragraph" para="100">
            <span class="paranum">100</span>
            <div class="gatha"> සහස්සමපි 
                <pb ed="V" n="0.0026"/> චෙ වාචා, අනත්ථපදසංහිතා;
            </div>
            <div class="gathalast">එකං අත්ථපදං සෙය්‍යො, යං සුත්වා උපසම්මති.</div>
        </div>
        <div class="paragraph" para="101">
            <span class="paranum">101</span>
            <div class="gatha"> සහස්සමපි චෙ ගාථා, අනත්ථපදසංහිතා;</div>
            <div class="gathalast">එකං ගාථාපදං සෙය්‍යො, යං සුත්වා උපසම්මති.</div>
        </div>
        <div class="paragraph" para="102">
            <span class="paranum">102</span>
            <div class="gatha"> යො ච ගාථා සතං භාසෙ, අනත්ථපදසංහිතා 
                <span class="note">(අනත්ථපදසඤ්හිතං (ක.) විසෙසනං හෙතං ගාථාතිපදස්ස)</span>;
            </div>
            <div class="gathalast">එකං ධම්මපදං සෙය්‍යො, යං සුත්වා උපසම්මති.</div>
        </div>
        <div class="paragraph" para="103">
            <span class="paranum">103</span>
            <div class="gatha"> යො සහස්සං සහස්සෙන, සඞ්ගාමෙ මානුසෙ ජිනෙ;</div>
            <div class="gathalast">එකඤ්ච ජෙය්‍යමත්තානං 
                <span class="note">(අත්තානං (සී. පී.))</span>, ස වෙ සඞ්ගාමජුත්තමො.
            </div>
        </div>
        <div class="paragraph" para="104">
            <span class="paranum">104</span>
            <div class="gatha"> අත්තා 
                <pb ed="T" n="0.0029"/> හවෙ ජිතං සෙය්‍යො, යා චායං ඉතරා පජා;
            </div>
            <div class="gathalast">අත්තදන්තස්ස පොසස්ස, නිච්චං සඤ්ඤතචාරිනො.</div>
        </div>
        <div class="paragraph" para="105">
            <span class="paranum">105</span>
            <div class="gatha"> නෙව දෙවො න ගන්ධබ්බො, න මාරො සහ බ්‍රහ්මුනා;</div>
            <div class="gathalast">ජිතං අපජිතං කයිරා, තථාරූපස්ස ජන්තුනො.</div>
        </div>
        <div class="paragraph" para="106">
            <span class="paranum">106</span>
            <div class="gatha"> මාසෙ 
                <pb ed="M" n="0.0029"/>
                <pb ed="P" n="0.0016"/> මාසෙ සහස්සෙන, යො යජෙථ සතං සමං;
            </div>
            <div class="gatha">එකඤ්ච භාවිතත්තානං, මුහුත්තමපි පූජයෙ;</div>
            <div class="gathalast">සායෙව පූජනා සෙය්‍යො, යඤ්චෙ වස්සසතං හුතං.</div>
        </div>
        <div class="paragraph" para="107">
            <span class="paranum">107</span>
            <div class="gatha"> යො ච වස්සසතං ජන්තු, අග්ගිං පරිචරෙ වනෙ;</div>
            <div class="gatha">එකඤ්ච භාවිතත්තානං, මුහුත්තමපි පූජයෙ;</div>
            <div class="gathalast">සායෙව පූජනා සෙය්‍යො, යඤ්චෙ වස්සසතං හුතං.</div>
        </div>
        <div class="paragraph" para="108">
            <span class="paranum">108</span>
            <div class="gatha"> යං 
                <pb ed="V" n="0.0027"/> කිඤ්චි යිට්ඨං ව හුතං ව 
                <span class="note">(යිට්ඨඤ්ච හුතඤ්ච (ක.))</span> ලොකෙ, සංවච්ඡරං යජෙථ පුඤ්ඤපෙක්ඛො;
            </div>
            <div class="gathalast">සබ්බම්පි තං න චතුභාගමෙති, අභිවාදනා උජ්ජුගතෙසු සෙය්‍යො.</div>
        </div>
        <div class="paragraph" para="109">
            <span class="paranum">109</span>
            <div class="gatha"> අභිවාදනසීලිස්ස, නිච්චං වුඩ්ඪාපචායිනො 
                <span class="note">(වද්ධාපචායිනො (සී. පී.))</span>;
            </div>
            <div class="gathalast">චත්තාරො ධම්මා වඩ්ඪන්ති, ආයු වණ්ණො සුඛං බලං.</div>
        </div>
        <div class="paragraph" para="110">
            <span class="paranum">110</span>
            <div class="gatha"> යො ච වස්සසතං ජීවෙ, දුස්සීලො අසමාහිතො;</div>
            <div class="gathalast">එකාහං ජීවිතං සෙය්‍යො, සීලවන්තස්ස ඣායිනො.</div>
        </div>
        <div class="paragraph" para="111">
            <span class="paranum">111</span>
            <div class="gatha"> යො ච වස්සසතං ජීවෙ, දුප්පඤ්ඤො අසමාහිතො;</div>
            <div class="gathalast">එකාහං ජීවිතං සෙය්‍යො, පඤ්ඤවන්තස්ස ඣායිනො.</div>
        </div>
        <div class="paragraph" para="112">
            <span class="paranum">112</span>
            <div class="gatha"> යො 
                <pb ed="T" n="0.0030"/> ච වස්සසතං ජීවෙ, කුසීතො හීනවීරියො;
            </div>
            <div class="gathalast">එකාහං ජීවිතං සෙය්‍යො, වීරියමාරභතො දළ්හං.</div>
        </div>
        <div class="paragraph" para="113">
            <span class="paranum">113</span>
            <div class="gatha"> යො 
                <pb ed="M" n="0.0030"/> ච වස්සසතං ජීවෙ, අපස්සං උදයබ්බයං;
            </div>
            <div class="gathalast">එකාහං ජීවිතං සෙය්‍යො, පස්සතො උදයබ්බයං.</div>
        </div>
        <div class="paragraph" para="114">
            <span class="paranum">114</span>
            <div class="gatha"> යො 
                <pb ed="P" n="0.0017"/> ච වස්සසතං ජීවෙ, අපස්සං අමතං පදං;
            </div>
            <div class="gathalast">එකාහං ජීවිතං සෙය්‍යො, පස්සතො අමතං පදං.</div>
        </div>
        <div class="paragraph" para="115">
            <span class="paranum">115</span>
            <div class="gatha"> යො ච වස්සසතං ජීවෙ, අපස්සං ධම්මමුත්තමං;</div>
            <div class="gathalast">එකාහං ජීවිතං සෙය්‍යො, පස්සතො ධම්මමුත්තමං.</div>
        </div>
    </div>
    <div class="centre ct_vagga ending">සහස්සවග්ගො අට්ඨමො නිට්ඨිතො.</div>
</div>