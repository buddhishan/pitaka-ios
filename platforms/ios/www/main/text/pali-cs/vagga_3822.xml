<div class="chapter ct_vagga" node-id="38220">
    <span class="chapter ct_vagga">13. ලොකවග්ගො</span>
    <div class="chapter-contents">
        <div class="paragraph" para="167">
            <span class="paranum">167</span>
            <div class="gatha"> හීනං ධම්මං න සෙවෙය්‍ය, පමාදෙන න සංවසෙ;</div>
            <div class="gathalast">මිච්ඡාදිට්ඨිං න සෙවෙය්‍ය, න සියා ලොකවඩ්ඪනො.</div>
        </div>
        <div class="paragraph" para="168">
            <span class="paranum">168</span>
            <div class="gatha"> උත්තිට්ඨෙ නප්පමජ්ජෙය්‍ය, ධම්මං සුචරිතං චරෙ;</div>
            <div class="gathalast">ධම්මචාරී සුඛං සෙති, අස්මිං ලොකෙ පරම්හි ච.</div>
        </div>
        <div class="paragraph" para="169">
            <span class="paranum">169</span>
            <div class="gatha"> ධම්මං 
                <pb ed="M" n="0.0039"/>
                <pb ed="T" n="0.0038"/> චරෙ සුචරිතං, න නං දුච්චරිතං චරෙ;
            </div>
            <div class="gathalast">ධම්මචාරී සුඛං සෙති, අස්මිං ලොකෙ පරම්හි ච.</div>
        </div>
        <div class="paragraph" para="170">
            <span class="paranum">170</span>
            <div class="gatha"> යථා පුබ්බුළකං 
                <span class="note">(පුබ්බුළකං (සී. පී.))</span> පස්සෙ, යථා පස්සෙ මරීචිකං;
            </div>
            <div class="gathalast">එවං ලොකං අවෙක්ඛන්තං, මච්චුරාජා න පස්සති.</div>
        </div>
        <div class="paragraph" para="171">
            <span class="paranum">171</span>
            <div class="gatha"> එථ පස්සථිමං ලොකං, චිත්තං රාජරථූපමං;</div>
            <div class="gathalast">යත්ථ බාලා විසීදන්ති, නත්ථි සඞ්ගො විජානතං.</div>
        </div>
        <div class="paragraph" para="172">
            <span class="paranum">172</span>
            <div class="gatha"> යො 
                <pb ed="V" n="0.0035"/>
                <pb ed="P" n="0.0026"/> ච පුබ්බෙ පමජ්ජිත්වා, පච්ඡා සො නප්පමජ්ජති;
            </div>
            <div class="gathalast">සොමං ලොකං පභාසෙති, අබ්භා මුත්තොව චන්දිමා.</div>
        </div>
        <div class="paragraph" para="173">
            <span class="paranum">173</span>
            <div class="gatha"> යස්ස පාපං කතං කම්මං, කුසලෙන පිධීයති 
                <span class="note">(පිතීයති (සී. ස්‍යා. පී.))</span>;
            </div>
            <div class="gathalast">සොමං ලොකං පභාසෙති, අබ්භා මුත්තොව චන්දිමා.</div>
        </div>
        <div class="paragraph" para="174">
            <span class="paranum">174</span>
            <div class="gatha"> අන්ධභූතො 
                <span class="note">(අන්ධීභූතො (ක.))</span> අයං ලොකො, තනුකෙත්ථ විපස්සති;
            </div>
            <div class="gathalast">සකුණො ජාලමුත්තොව, අප්පො සග්ගාය ගච්ඡති.</div>
        </div>
        <div class="paragraph" para="175">
            <span class="paranum">175</span>
            <div class="gatha"> හංසාදිච්චපථෙ යන්ති, ආකාසෙ යන්ති ඉද්ධියා;</div>
            <div class="gathalast">නීයන්ති ධීරා ලොකම්හා, ජෙත්වා මාරං සවාහිනිං 
                <span class="note">(සවාහනං (ස්‍යා. ක.))</span>.
            </div>
        </div>
        <div class="paragraph" para="176">
            <span class="paranum">176</span>
            <div class="gatha"> එකං ධම්මං අතීතස්ස, මුසාවාදිස්ස ජන්තුනො;</div>
            <div class="gathalast">විතිණ්ණපරලොකස්ස, නත්ථි පාපං අකාරියං.</div>
        </div>
        <div class="paragraph" para="177">
            <span class="paranum">177</span>
            <div class="gatha"> න 
                <pb ed="M" n="0.0040"/> වෙ කදරියා දෙවලොකං වජන්ති, බාලා හවෙ නප්පසංසන්ති දානං;
            </div>
            <div class="gathalast">ධීරො ච දානං අනුමොදමානො, තෙනෙව 
                <pb ed="T" n="0.0039"/> සො හොති සුඛී පරත්ථ.
            </div>
        </div>
        <div class="paragraph" para="178">
            <span class="paranum">178</span>
            <div class="gatha"> පථබ්‍යා එකරජ්ජෙන, සග්ගස්ස ගමනෙන වා;</div>
            <div class="gathalast">සබ්බලොකාධිපච්චෙන, සොතාපත්තිඵලං වරං.</div>
        </div>
    </div>
    <div class="centre ct_vagga ending">ලොකවග්ගො තෙරසමො නිට්ඨිතො.</div>
</div>