<div class="chapter ct_vagga" node-id="48280">
    <span class="chapter ct_vagga">19. තිස්සබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> සිද්ධත්ථස්ස අපරෙන, අසමො අප්පටිපුග්ගලො;</div>
            <div class="gathalast">අනන්තතෙජො අමිතයසො, තිස්සො ලොකග්ගනායකො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> තමන්ධකාරං විධමිත්වා, ඔභාසෙත්වා සදෙවකං;</div>
            <div class="gathalast">අනුකම්පකො මහාවීරො, ලොකෙ උප්පජ්ජි චක්ඛුමා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාපි අතුලා ඉද්ධි, අතුලං සීලං සමාධි ච;</div>
            <div class="gathalast">සබ්බත්ථ පාරමිං ගන්ත්වා, ධම්මචක්කං පවත්තයි.</div>
        </div>
        <div class="paragraph" para="4">
            <span class="paranum">4</span>
            <div class="gatha"> සො බුද්ධො දසසහස්සිම්හි, විඤ්ඤාපෙසි ගිරං සුචිං;</div>
            <div class="gathalast">කොටිසතානි අභිසමිංසු, පඨමෙ ධම්මදෙසනෙ.</div>
        </div>
        <div class="paragraph" para="5">
            <span class="paranum">5</span>
            <div class="gatha"> දුතියො නවුතිකොටීනං, තතියො සට්ඨිකොටියො;</div>
            <div class="gathalast">බන්ධනාතො පමොචෙසි, සත්තෙ 
                <span class="note">(සම්පත්තෙ (ක.))</span> නරමරූ තදා.
            </div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා තයො ආසුං, තිස්සෙ ලොකග්ගනායකෙ;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> ඛීණාසවසතසහස්සානං, පඨමො ආසි සමාගමො;</div>
            <div class="gathalast">නවුතිසතසහස්සානං, දුතියො ආසි සමාගමො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අසීතිසතසහස්සානං 
                <pb ed="T" n="2.0508"/>
                <pb ed="M" n="2.0360"/>
                <pb ed="P" n="0.0049"/>, තතියො ආසි සමාගමො;
            </div>
            <div class="gathalast">ඛීණාසවානං විමලානං, පුප්ඵිතානං විමුත්තියා.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අහං තෙන සමයෙන, සුජාතො නාම ඛත්තියො;</div>
            <div class="gathalast">මහාභොගං ඡඩ්ඩයිත්වා, පබ්බජිං ඉසිපබ්බජං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> මයි 
                <pb ed="V" n="2.0345"/> පබ්බජිතෙ සන්තෙ, උප්පජ්ජි ලොකනායකො;
            </div>
            <div class="gathalast">බුද්ධොති සද්දං සුත්වාන, පීති මෙ උපපජ්ජථ.</div>
        </div>
        <div class="paragraph" para="11">
            <span class="paranum">11</span>
            <div class="gatha"> දිබ්බං මන්දාරවං පුප්ඵං, පදුමං පාරිඡත්තකං;</div>
            <div class="gathalast">උභො හත්ථෙහි පග්ගය්හ, ධුනමානො උපාගමිං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> චතුවණ්ණපරිවුතං, තිස්සං ලොකග්ගනායකං;</div>
            <div class="gathalast">තමහං පුප්ඵං ගහෙත්වා, මත්ථකෙ ධාරයිං ජිනං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> සොපි මං බුද්ධො බ්‍යාකාසි, ජනමජ්ඣෙ නිසීදිය;</div>
            <div class="gathalast">‘‘ද්වෙනවුතෙ ඉතො කප්පෙ, අයං බුද්ධො භවිස්සති.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ‘‘පධානං 
                <pb ed="T" n="2.0509"/> පදහිත්වාන...පෙ.... හෙස්සාම සම්මුඛා ඉමං’’.
            </div>
        </div>
        <div class="paragraph" para="15">
            <span class="paranum">15</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> ඛෙමකං නාම නගරං, ජනසන්ධො නාම ඛත්තියො;</div>
            <div class="gathalast">පදුමා නාම ජනිකා, තිස්සස්ස ච මහෙසිනො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> සත්තවස්සසහස්සානි, අගාරං අජ්ඣ සො වසි;</div>
            <div class="gathalast">ගුහාසෙල නාරිසය නිසභා 
                <span class="note">(කුමුදො නාළියො පදුමො (ක.))</span>, තයො පාසාදමුත්තමා.
            </div>
        </div>
        <div class="paragraph" para="18">
            <span class="paranum">18</span>
            <div class="gatha"> සමතිංසසහස්සානි, නාරියො සමලඞ්කතා;</div>
            <div class="gathalast">සුභද්දානාමිකා නාරී, ආනන්දො නාම අත්‍රජො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> නිමිත්තෙ චතුරො දිස්වා, අස්සයානෙන නික්ඛමි;</div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> බ්‍රහ්මුනා යාචිතො සන්තො, තිස්සො ලොකග්ගනායකො;</div>
            <div class="gathalast">වත්ති චක්කං මහාවීරො, යසවතියමුත්තමෙ.</div>
        </div>
        <div class="paragraph" para="21">
            <span class="paranum">21</span>
            <div class="gatha"> බ්‍රහ්මදෙවො උදයො ච, අහෙසුං අග්ගසාවකා;</div>
            <div class="gathalast">සමඞ්ගො නාමුපට්ඨාකො, තිස්සස්ස ච මහෙසිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> ඵුස්සා 
                <pb ed="M" n="2.0361"/> චෙව සුදත්තා ච, අහෙසුං අග්ගසාවිකා;
            </div>
            <div class="gathalast">බොධි තස්ස භගවතො, අසනොති පවුච්චති.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සම්බලො ච සිරිමා චෙව, අහෙසුං අග්ගුපට්ඨකා;</div>
            <div class="gathalast">කිසාගොතමී උපසෙනා, අහෙසුං අග්ගුපට්ඨිකා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> සො 
                <pb ed="T" n="2.0511"/> බුද්ධො සට්ඨිරතනො, අහු උච්චත්තනෙ ජිනො;
            </div>
            <div class="gathalast">අනූපමො අසදිසො, හිමවා විය දිස්සති.</div>
        </div>
        <div class="paragraph" para="25">
            <span class="paranum">25</span>
            <div class="gatha"> තස්සාපි අතුලතෙජස්ස, ආයු ආසි අනුත්තරො;</div>
            <div class="gathalast">වස්සසතසහස්සානි, ලොකෙ අට්ඨාසි චක්ඛුමා.</div>
        </div>
        <div class="paragraph" para="26">
            <span class="paranum">26</span>
            <div class="gatha"> උත්තමං 
                <pb ed="V" n="2.0346"/> පවරං සෙට්ඨං, අනුභොත්වා මහායසං;
            </div>
            <div class="gathalast">ජලිත්වා අග්ගික්ඛන්ධොව, නිබ්බුතො සො සසාවකො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> වලාහකොව 
                <pb ed="P" n="0.0050"/> අනිලෙන, සූරියෙන විය උස්සවො;
            </div>
            <div class="gathalast">අන්ධකාරොව පදීපෙන, නිබ්බුතො සො සසාවකො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> තිස්සො ජිනවරො බුද්ධො, නන්දාරාමම්හි නිබ්බුතො;</div>
            <div class="gathalast">තත්ථෙවස්ස ජිනථූපො, තීණියොජනමුග්ගතොති.</div>
        </div>
    </div>
    <div class="centre ct_vagga ending">තිස්සස්ස භගවතො වංසො සත්තරසමො.</div>
</div>