<div class="chapter ct_vagga" node-id="38150">
    <span class="chapter ct_vagga">6. පණ්ඩිතවග්ගො</span>
    <div class="chapter-contents">
        <div class="paragraph" para="76">
            <span class="paranum">76</span>
            <div class="gatha"> නිධීනංව 
                <pb ed="V" n="0.0023"/>
                <pb ed="T" n="0.0025"/> පවත්තාරං, යං පස්සෙ වජ්ජදස්සිනං;
            </div>
            <div class="gatha">නිග්ගය්හවාදිං මෙධාවිං, තාදිසං පණ්ඩිතං භජෙ;</div>
            <div class="gathalast">තාදිසං භජමානස්ස, සෙය්‍යො හොති න පාපියො.</div>
        </div>
        <div class="paragraph" para="77">
            <span class="paranum">77</span>
            <div class="gatha"> ඔවදෙය්‍යානුසාසෙය්‍ය, අසබ්භා ච නිවාරයෙ;</div>
            <div class="gathalast">සතඤ්හි සො පියො හොති, අසතං හොති අප්පියො.</div>
        </div>
        <div class="paragraph" para="78">
            <span class="paranum">78</span>
            <div class="gatha"> න භජෙ පාපකෙ මිත්තෙ, න භජෙ පුරිසාධමෙ;</div>
            <div class="gathalast">භජෙථ මිත්තෙ කල්‍යාණෙ, භජෙථ පුරිසුත්තමෙ.</div>
        </div>
        <div class="paragraph" para="79">
            <span class="paranum">79</span>
            <div class="gatha"> ධම්මපීති 
                <pb ed="P" n="0.0012"/> සුඛං සෙති, විප්පසන්නෙන චෙතසා;
            </div>
            <div class="gathalast">අරියප්පවෙදිතෙ ධම්මෙ, සදා රමති පණ්ඩිතො.</div>
        </div>
        <div class="paragraph" para="80">
            <span class="paranum">80</span>
            <div class="gatha"> උදකඤ්හි 
                <pb ed="M" n="0.0025"/> නයන්ති නෙත්තිකා, උසුකාරා නමයන්ති 
                <span class="note">(දමයන්ති (ක.))</span> තෙජනං;
            </div>
            <div class="gathalast">දාරුං නමයන්ති තච්ඡකා, අත්තානං දමයන්ති පණ්ඩිතා.</div>
        </div>
        <div class="paragraph" para="81">
            <span class="paranum">81</span>
            <div class="gatha"> සෙලො යථා එකඝනො 
                <span class="note">(එකග්ඝනො (ක.))</span>, වාතෙන න සමීරති;
            </div>
            <div class="gathalast">එවං නින්දාපසංසාසු, න සමිඤ්ජන්ති පණ්ඩිතා.</div>
        </div>
        <div class="paragraph" para="82">
            <span class="paranum">82</span>
            <div class="gatha"> යථාපි රහදො ගම්භීරො, විප්පසන්නො අනාවිලො;</div>
            <div class="gathalast">එවං ධම්මානි සුත්වාන, විප්පසීදන්ති පණ්ඩිතා.</div>
        </div>
        <div class="paragraph" para="83">
            <span class="paranum">83</span>
            <div class="gatha"> සබ්බත්ථ වෙ සප්පුරිසා චජන්ති, න 
                <pb ed="T" n="0.0026"/> කාමකාමා ලපයන්ති සන්තො;
            </div>
            <div class="gathalast">සුඛෙන ඵුට්ඨා අථ වා දුඛෙන, න උච්චාවචං 
                <span class="note">(නොච්චාවචං (සී. අට්ඨ.))</span> පණ්ඩිතා දස්සයන්ති.
            </div>
        </div>
        <div class="paragraph" para="84">
            <span class="paranum">84</span>
            <div class="gatha"> න 
                <pb ed="V" n="0.0024"/> අත්තහෙතු න පරස්ස හෙතු, න පුත්තමිච්ඡෙ න ධනං න රට්ඨං;
            </div>
            <div class="gathalast">න ඉච්ඡෙය්‍ය 
                <span class="note">(නයිච්ඡෙ (පී.), නිච්ඡෙ (?))</span> අධම්මෙන සමිද්ධිමත්තනො, ස සීලවා පඤ්ඤවා ධම්මිකො සියා.
            </div>
        </div>
        <div class="paragraph" para="85">
            <span class="paranum">85</span>
            <div class="gatha"> අප්පකා තෙ මනුස්සෙසු, යෙ ජනා පාරගාමිනො;</div>
            <div class="gathalast">අථායං ඉතරා පජා, තීරමෙවානුධාවති.</div>
        </div>
        <div class="paragraph" para="86">
            <span class="paranum">86</span>
            <div class="gatha"> යෙ 
                <pb ed="P" n="0.0013"/> ච ඛො සම්මදක්ඛාතෙ, ධම්මෙ ධම්මානුවත්තිනො;
            </div>
            <div class="gathalast">තෙ ජනා පාරමෙස්සන්ති, මච්චුධෙය්‍යං සුදුත්තරං.</div>
        </div>
        <div class="paragraph" para="87">
            <span class="paranum">87</span>
            <div class="gatha"> කණ්හං 
                <pb ed="M" n="0.0026"/> ධම්මං විප්පහාය, සුක්කං භාවෙථ පණ්ඩිතො;
            </div>
            <div class="gathalast">ඔකා අනොකමාගම්ම, විවෙකෙ යත්ථ දූරමං.</div>
        </div>
        <div class="paragraph" para="88">
            <span class="paranum">88</span>
            <div class="gatha"> තත්‍රාභිරතිමිච්ඡෙය්‍ය, හිත්වා කාමෙ අකිඤ්චනො;</div>
            <div class="gathalast">පරියොදපෙය්‍ය 
                <span class="note">(පරියොදාපෙය්‍ය (?))</span> අත්තානං, චිත්තක්ලෙසෙහි පණ්ඩිතො.
            </div>
        </div>
        <div class="paragraph" para="89">
            <span class="paranum">89</span>
            <div class="gatha"> යෙසං සම්බොධියඞ්ගෙසු, සම්මා චිත්තං සුභාවිතං;</div>
            <div class="gatha">ආදානපටිනිස්සග්ගෙ, අනුපාදාය යෙ රතා;</div>
            <div class="gathalast">ඛීණාසවා ජුතිමන්තො, තෙ ලොකෙ පරිනිබ්බුතා.</div>
        </div>
    </div>
    <div class="centre ct_vagga ending">පණ්ඩිතවග්ගො ඡට්ඨො නිට්ඨිතො.</div>
</div>