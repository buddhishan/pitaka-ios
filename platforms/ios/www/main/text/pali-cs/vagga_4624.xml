<div class="chapter ct_vagga" node-id="46240">
    <span class="chapter ct_vagga">15. ඡත්තවග්ගො</span>
    <div class="chapter-contents">
        <div class="subhead ct_sutta" node-id="46241">
            <span class="subhead ct_sutta">1. අතිඡත්තියත්ථෙරඅපදානං</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="gatha"> ‘‘පරිනිබ්බුතෙ 
                        <pb ed="T" n="1.0247"/>
                        <pb ed="M" n="1.0188"/>
                        <pb ed="V" n="1.0173"/> භගවති, අත්ථදස්සීනරුත්තමෙ;
                    </div>
                    <div class="gathalast">ඡත්තාතිඡත්තං 
                        <span class="note">(ඡත්තාධිඡත්තං (සී.))</span> කාරෙත්වා, ථූපම්හි අභිරොපයිං.
                    </div>
                </div>
                <div class="paragraph" para="2">
                    <span class="paranum">2</span>
                    <div class="gatha"> ‘‘කාලෙන කාලමාගන්ත්වා, නමස්සිං ලොකනායකං 
                        <span class="note">(සත්ථු චෙතියං (සී.))</span>;
                    </div>
                    <div class="gathalast">පුප්ඵච්ඡදනං කත්වාන, ඡත්තම්හි අභිරොපයිං.</div>
                </div>
                <div class="paragraph" para="3">
                    <span class="paranum">3</span>
                    <div class="gatha"> ‘‘සත්තරසෙ කප්පසතෙ, දෙවරජ්ජමකාරයිං;</div>
                    <div class="gathalast">මනුස්සත්තං න ගච්ඡාමි, ථූපපූජායිදං ඵලං.</div>
                </div>
                <div class="paragraph" para="4">
                    <span class="paranum">4</span>
                    <div class="gatha"> ‘‘පටිසම්භිදා චතස්සො, විමොක්ඛාපි ච අට්ඨිමෙ;</div>
                    <div class="gathalast">ඡළභිඤ්ඤා සච්ඡිකතා, කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා අතිඡත්තියො 
                        <span class="note">(අධිඡත්තියො (සී. ස්‍යා.))</span> ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">අතිඡත්තියත්ථෙරස්සාපදානං පඨමං.</div>
        </div>
        <div class="subhead ct_sutta" node-id="46242">
            <span class="subhead ct_sutta">2. ථම්භාරොපකත්ථෙරඅපදානං</span>
            <div class="subhead-contents">
                <div class="paragraph" para="5">
                    <span class="paranum">5</span>
                    <div class="gatha"> ‘‘නිබ්බුතෙ 
                        <pb ed="P" n="1.0171"/> ලොකනාථම්හි, ධම්මදස්සීනරාසභෙ;
                    </div>
                    <div class="gathalast">ආරොපෙසිං ධජත්ථම්භං, බුද්ධසෙට්ඨස්ස චෙතියෙ.</div>
                </div>
                <div class="paragraph" para="6">
                    <span class="paranum">6</span>
                    <div class="gatha"> ‘‘නිස්සෙණිං මාපයිත්වාන, ථූපසෙට්ඨං සමාරුහිං;</div>
                    <div class="gathalast">ජාතිපුප්ඵං ගහෙත්වාන, ථූපම්හි අභිරොපයිං.</div>
                </div>
                <div class="paragraph" para="7">
                    <span class="paranum">7</span>
                    <div class="gatha"> ‘‘අහො 
                        <pb ed="T" n="1.0248"/> බුද්ධො අහො ධම්මො, අහො නො සත්ථු සම්පදා;
                    </div>
                    <div class="gathalast">දුග්ගතිං නාභිජානාමි, ථූපපූජායිදං ඵලං.</div>
                </div>
                <div class="paragraph" para="8">
                    <span class="paranum">8</span>
                    <div class="gatha"> ‘‘චතුන්නවුතිතො කප්පෙ, ථූපසීඛසනාමකා;</div>
                    <div class="gathalast">සොළසාසිංසු රාජානො, චක්කවත්තී මහබ්බලා.</div>
                </div>
                <div class="paragraph" para="9">
                    <span class="paranum">9</span>
                    <div class="gatha"> ‘‘පටිසම්භිදා 
                        <pb ed="M" n="1.0189"/>
                        <pb ed="V" n="1.0174"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා ථම්භාරොපකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ථම්භාරොපකත්ථෙරස්සාපදානං දුතියං.</div>
        </div>
        <div class="subhead ct_sutta" node-id="46243">
            <span class="subhead ct_sutta">3. වෙදිකාරකත්ථෙරඅපදානං</span>
            <div class="subhead-contents">
                <div class="paragraph" para="10">
                    <span class="paranum">10</span>
                    <div class="gatha"> ‘‘නිබ්බුතෙ ලොකනාථම්හි, පියදස්සීනරුත්තමෙ;</div>
                    <div class="gathalast">පසන්නචිත්තො සුමනො, මුත්තාවෙදිමකාසහං.</div>
                </div>
                <div class="paragraph" para="11">
                    <span class="paranum">11</span>
                    <div class="gatha"> ‘‘මණීහි පරිවාරෙත්වා, අකාසිං වෙදිමුත්තමං;</div>
                    <div class="gathalast">වෙදිකාය මහං කත්වා, තත්ථ කාලඞ්කතො අහං.</div>
                </div>
                <div class="paragraph" para="12">
                    <span class="paranum">12</span>
                    <div class="gatha"> ‘‘යං යං යොනුපපජ්ජාමි, දෙවත්තං අථ මානුසං;</div>
                    <div class="gathalast">මණී ධාරෙන්ති ආකාසෙ, පුඤ්ඤකම්මස්සිදං ඵලං.</div>
                </div>
                <div class="paragraph" para="13">
                    <span class="paranum">13</span>
                    <div class="gatha"> ‘‘සොළසිතො කප්පසතෙ, මණිප්පභාසනාමකා;</div>
                    <div class="gathalast">ඡත්තිංසාසිංසු 
                        <span class="note">(බාත්තිංසාසිංසු (සී. ස්‍යා.))</span> රාජානො, චක්කවත්තී මහබ්බලා.
                    </div>
                </div>
                <div class="paragraph" para="14">
                    <span class="paranum">14</span>
                    <div class="gatha"> ‘‘පටිසම්භිදා 
                        <pb ed="T" n="1.0249"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා වෙදිකාරකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">වෙදිකාරකත්ථෙරස්සාපදානං තතියං.</div>
        </div>
        <div class="subhead ct_sutta" node-id="46244">
            <span class="subhead ct_sutta">4. සපරිවාරියත්ථෙරඅපදානං</span>
            <div class="subhead-contents">
                <div class="paragraph" para="15">
                    <span class="paranum">15</span>
                    <div class="gatha"> ‘‘පදුමුත්තරො 
                        <pb ed="P" n="1.0172"/> නාම ජිනො, ලොකජෙට්ඨො නරාසභො;
                    </div>
                    <div class="gathalast">ජලිත්වා අග්ගික්ඛන්ධොව, සම්බුද්ධො පරිනිබ්බුතො.</div>
                </div>
                <div class="paragraph" para="16">
                    <span class="paranum">16</span>
                    <div class="gatha"> ‘‘නිබ්බුතෙ ච මහාවීරෙ, ථූපො විත්ථාරිකො අහු;</div>
                    <div class="gathalast">දූරතොව 
                        <span class="note">(අහොරත්තං (සී.), ථූපදත්තං (ස්‍යා.))</span> උපට්ඨෙන්ති, ධාතුගෙහවරුත්තමෙ.
                    </div>
                </div>
                <div class="paragraph" para="17">
                    <span class="paranum">17</span>
                    <div class="gatha"> ‘‘පසන්නචිත්තො සුමනො, අකං චන්දනවෙදිකං;</div>
                    <div class="gathalast">දිස්සති ථූපඛන්ධො ච 
                        <span class="note">(දීයති ධූමක්ඛන්ධො ච (සී.), දීයති ධූපගන්ධො ච (ස්‍යා.))</span>, ථූපානුච්ඡවිකො තදා.
                    </div>
                </div>
                <div class="paragraph" para="18">
                    <span class="paranum">18</span>
                    <div class="gatha"> ‘‘භවෙ 
                        <pb ed="M" n="1.0190"/> නිබ්බත්තමානම්හි, දෙවත්තෙ අථ මානුසෙ;
                    </div>
                    <div class="gathalast">ඔමත්තං මෙ න පස්සාමි, පුබ්බකම්මස්සිදං ඵලං.</div>
                </div>
                <div class="paragraph" para="19">
                    <span class="paranum">19</span>
                    <div class="gatha"> ‘‘පඤ්චදසකප්පසතෙ 
                        <pb ed="V" n="1.0175"/>, ඉතො අට්ඨ ජනා අහුං;
                    </div>
                    <div class="gathalast">සබ්බෙ සමත්තනාමා තෙ, චක්කවත්තී මහබ්බලා.</div>
                </div>
                <div class="paragraph" para="20">
                    <span class="paranum">20</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං 
                        <pb ed="T" n="1.0250"/> සුදං ආයස්මා සපරිවාරියො ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">සපරිවාරියත්ථෙරස්සාපදානං චතුත්ථං.</div>
        </div>
        <div class="subhead ct_sutta" node-id="46245">
            <span class="subhead ct_sutta">5. උමාපුප්ඵියත්ථෙරඅපදානං</span>
            <div class="subhead-contents">
                <div class="paragraph" para="21">
                    <span class="paranum">21</span>
                    <div class="gatha"> ‘‘නිබ්බුතෙ ලොකමහිතෙ 
                        <span class="note">(ලොකනාථම්හි (සී.))</span>, ආහුතීනං පටිග්ගහෙ;
                    </div>
                    <div class="gathalast">සිද්ධත්ථම්හි භගවති, මහාථූපමහො අහු.</div>
                </div>
                <div class="paragraph" para="22">
                    <span class="paranum">22</span>
                    <div class="gatha"> ‘‘මහෙ පවත්තමානම්හි, සිද්ධත්ථස්ස මහෙසිනො;</div>
                    <div class="gathalast">උමාපුප්ඵං 
                        <span class="note">(උම්මාපුප්ඵං (සබ්බත්ථ))</span> ගහෙත්වාන, ථූපම්හි අභිරොපයිං.
                    </div>
                </div>
                <div class="paragraph" para="23">
                    <span class="paranum">23</span>
                    <div class="gatha"> ‘‘චතුන්නවුතිතො කප්පෙ, යං පුප්ඵමභිරොපයිං;</div>
                    <div class="gathalast">දුග්ගතිං නාභිජානාමි, ථූපපූජායිදං 
                        <span class="note">(පුප්ඵපූජායිදං (ස්‍යා.), බුද්ධපූජායිදං (ක.))</span> ඵලං.
                    </div>
                </div>
                <div class="paragraph" para="24">
                    <span class="paranum">24</span>
                    <div class="gatha"> ‘‘ඉතො ච නවමෙ කප්පෙ, සොමදෙවසනාමකා;</div>
                    <div class="gathalast">පඤ්චාසීතිසු රාජානො, චක්කවත්තී මහබ්බලා.</div>
                </div>
                <div class="paragraph" para="25">
                    <span class="paranum">25</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා උමාපුප්ඵියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">උමාපුප්ඵියත්ථෙරස්සාපදානං පඤ්චමං.</div>
        </div>
        <div class="subhead ct_sutta" node-id="46246">
            <span class="subhead ct_sutta">6. අනුලෙපදායකත්ථෙරඅපදානං</span>
            <div class="subhead-contents">
                <div class="paragraph" para="26">
                    <span class="paranum">26</span>
                    <div class="gatha"> ‘‘අනොමදස්සීමුනිනො 
                        <pb ed="T" n="1.0251"/>
                        <pb ed="P" n="1.0173"/>, බොධිවෙදිමකාසහං;
                    </div>
                    <div class="gathalast">සුධාය පිණ්ඩං දත්වාන, පාණිකම්මං අකාසහං.</div>
                </div>
                <div class="paragraph" para="27">
                    <span class="paranum">27</span>
                    <div class="gatha"> ‘‘දිස්වා 
                        <pb ed="M" n="1.0191"/> තං සුකතං කම්මං, අනොමදස්සී නරුත්තමො;
                    </div>
                    <div class="gathalast">භික්ඛුසඞ්ඝෙ ඨිතො සත්ථා, ඉමං ගාථං අභාසථ.</div>
                </div>
                <div class="paragraph" para="28">
                    <span class="paranum">28</span>
                    <div class="gatha"> ‘‘‘ඉමිනා සුධකම්මෙන, චෙතනාපණිධීහි ච;</div>
                    <div class="gathalast">සම්පත්තිං අනුභොත්වාන, දුක්ඛස්සන්තං කරිස්සති’.</div>
                </div>
                <div class="paragraph" para="29">
                    <span class="paranum">29</span>
                    <div class="gatha"> ‘‘පසන්නමුඛවණ්ණොම්හි 
                        <pb ed="V" n="1.0176"/>, එකග්ගො සුසමාහිතො;
                    </div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="30">
                    <span class="paranum">30</span>
                    <div class="gatha"> ‘‘ඉතො කප්පසතෙ ආසිං, පරිපුණ්ණෙ අනූනකෙ 
                        <span class="note">(පරිපුණ්ණො අනූනකො (ස්‍යා.))</span>;
                    </div>
                    <div class="gathalast">රාජා සබ්බඝනො නාම, චක්කවත්තී මහබ්බලො.</div>
                </div>
                <div class="paragraph" para="31">
                    <span class="paranum">31</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා අනුලෙපදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">අනුලෙපදායකත්ථෙරස්සාපදානං ඡට්ඨං.</div>
        </div>
        <div class="subhead ct_sutta" node-id="46247">
            <span class="subhead ct_sutta">7. මග්ගදායකත්ථෙරඅපදානං</span>
            <div class="subhead-contents">
                <div class="paragraph" para="32">
                    <span class="paranum">32</span>
                    <div class="gatha"> ‘‘උත්තරිත්වාන 
                        <pb ed="T" n="1.0252"/> නදිකං, වනං ගච්ඡති චක්ඛුමා;
                    </div>
                    <div class="gathalast">තමද්දසාසිං සම්බුද්ධං, සිද්ධත්ථං වරලක්ඛණං.</div>
                </div>
                <div class="paragraph" para="33">
                    <span class="paranum">33</span>
                    <div class="gatha"> ‘‘කුදාල 
                        <span class="note">(කුද්දාල (සී. ස්‍යා.))</span> පිටකමාදාය, සමං කත්වාන තං පථං;
                    </div>
                    <div class="gathalast">සත්ථාරං අභිවාදෙත්වා, සකං චිත්තං පසාදයිං.</div>
                </div>
                <div class="paragraph" para="34">
                    <span class="paranum">34</span>
                    <div class="gatha"> ‘‘චතුන්නවුතිතො කප්පෙ, යං කම්මමකරිං තදා;</div>
                    <div class="gathalast">දුග්ගතිං නාභිජානාමි, මග්ගදානස්සිදං ඵලං.</div>
                </div>
                <div class="paragraph" para="35">
                    <span class="paranum">35</span>
                    <div class="gatha"> ‘‘සත්තපඤ්ඤාසකප්පම්හි, එකො ආසිං ජනාධිපො;</div>
                    <div class="gathalast">නාමෙන සුප්පබුද්ධොති, නායකො සො නරිස්සරො.</div>
                </div>
                <div class="paragraph" para="36">
                    <span class="paranum">36</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා මග්ගදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">මග්ගදායකත්ථෙරස්සාපදානං සත්තමං.</div>
        </div>
        <div class="subhead ct_sutta" node-id="46248">
            <span class="subhead ct_sutta">8. ඵලකදායකත්ථෙරඅපදානං</span>
            <div class="subhead-contents">
                <div class="paragraph" para="37">
                    <span class="paranum">37</span>
                    <div class="gatha"> ‘‘යානකාරො 
                        <pb ed="M" n="1.0192"/>
                        <pb ed="P" n="1.0174"/> පුරෙ ආසිං, දාරුකම්මෙ සුසික්ඛිතො;
                    </div>
                    <div class="gathalast">චන්දනං ඵලකං කත්වා, අදාසිං ලොකබන්ධුනො.</div>
                </div>
                <div class="paragraph" para="38">
                    <span class="paranum">38</span>
                    <div class="gatha"> ‘‘පභාසති 
                        <pb ed="T" n="1.0253"/> ඉදං බ්‍යම්හං, සුවණ්ණස්ස සුනිම්මිතං;
                    </div>
                    <div class="gathalast">හත්ථියානං අස්සයානං, දිබ්බයානං උපට්ඨිතං.</div>
                </div>
                <div class="paragraph" para="39">
                    <span class="paranum">39</span>
                    <div class="gatha"> ‘‘පාසාදා 
                        <pb ed="V" n="1.0177"/> සිවිකා චෙව, නිබ්බත්තන්ති යදිච්ඡකං;
                    </div>
                    <div class="gathalast">අක්ඛුබ්භං 
                        <span class="note">(අක්ඛොභං (සී.))</span> රතනං මය්හං, ඵලකස්ස ඉදං ඵලං.
                    </div>
                </div>
                <div class="paragraph" para="40">
                    <span class="paranum">40</span>
                    <div class="gatha"> ‘‘එකනවුතිතො කප්පෙ, ඵලකං යමහං දදිං;</div>
                    <div class="gathalast">දුග්ගතිං නාභිජානාමි, ඵලකස්ස ඉදං ඵලං.</div>
                </div>
                <div class="paragraph" para="41">
                    <span class="paranum">41</span>
                    <div class="gatha"> ‘‘සත්තපඤ්ඤාසකප්පම්හි, චතුරො නිම්මිතාව්හයා;</div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="42">
                    <span class="paranum">42</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා ඵලකදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ඵලකදායකත්ථෙරස්සාපදානං අට්ඨමං.</div>
        </div>
        <div class="subhead ct_sutta" node-id="46249">
            <span class="subhead ct_sutta">9. වටංසකියත්ථෙරඅපදානං</span>
            <div class="subhead-contents">
                <div class="paragraph" para="43">
                    <span class="paranum">43</span>
                    <div class="gatha"> ‘‘සුමෙධො නාම නාමෙන, සයම්භූ අපරාජිතො;</div>
                    <div class="gathalast">විවෙකමනුබ්‍රූහන්තො, අජ්ඣොගහි මහාවනං.</div>
                </div>
                <div class="paragraph" para="44">
                    <span class="paranum">44</span>
                    <div class="gatha"> ‘‘සළලං පුප්ඵිතං දිස්වා, ගන්ථිත්වාන 
                        <span class="note">(බන්ධිත්වාන (සී.))</span> වටංසකං;
                    </div>
                    <div class="gathalast">බුද්ධස්ස අභිරොපෙසිං, සම්මුඛා ලොකනායකං.</div>
                </div>
                <div class="paragraph" para="45">
                    <span class="paranum">45</span>
                    <div class="gatha"> ‘‘තිංසකප්පසහස්සම්හි 
                        <pb ed="T" n="1.0254"/>, යං පුප්ඵමභිරොපයිං;
                    </div>
                    <div class="gathalast">දුග්ගතිං නාභිජානාමි, බුද්ධපූජායිදං ඵලං.</div>
                </div>
                <div class="paragraph" para="46">
                    <span class="paranum">46</span>
                    <div class="gatha"> ‘‘ඌනවීසෙ කප්පසතෙ, සොළසාසුං සුනිම්මිතා;</div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="47">
                    <span class="paranum">47</span>
                    <div class="gatha"> ‘‘පටිසම්භිදා 
                        <pb ed="M" n="1.0193"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා වටංසකියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">වටංසකියත්ථෙරස්සාපදානං නවමං.</div>
        </div>
        <div class="subhead ct_sutta" node-id="462410">
            <span class="subhead ct_sutta">10. පල්ලඞ්කදායකත්ථෙරඅපදානං</span>
            <div class="subhead-contents">
                <div class="paragraph" para="48">
                    <span class="paranum">48</span>
                    <div class="gatha"> ‘‘සුමෙධස්ස 
                        <pb ed="P" n="1.0175"/> භගවතො, ලොකජෙට්ඨස්ස තාදිනො;
                    </div>
                    <div class="gathalast">පල්ලඞ්කො හි මයා දින්නො, සඋත්තරසපච්ඡදො.</div>
                </div>
                <div class="paragraph" para="49">
                    <span class="paranum">49</span>
                    <div class="gatha"> ‘‘සත්තරතනසම්පන්නො 
                        <pb ed="V" n="1.0178"/>, පල්ලඞ්කො ආසි සො තදා;
                    </div>
                    <div class="gathalast">මම සඞ්කප්පමඤ්ඤාය, නිබ්බත්තති සදා මම.</div>
                </div>
                <div class="paragraph" para="50">
                    <span class="paranum">50</span>
                    <div class="gatha"> ‘‘තිංසකප්පසහස්සම්හි, පල්ලඞ්කමදදිං තදා;</div>
                    <div class="gathalast">දුග්ගතිං නාභිජානාමි, පල්ලඞ්කස්ස ඉදං ඵලං.</div>
                </div>
                <div class="paragraph" para="51">
                    <span class="paranum">51</span>
                    <div class="gatha"> ‘‘වීසකප්පසහස්සම්හි, සුවණ්ණාභා තයො ජනා;</div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="52">
                    <span class="paranum">52</span>
                    <div class="gatha"> ‘‘පටිසම්භිදා 
                        <pb ed="T" n="1.0255"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා පල්ලඞ්කදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">පල්ලඞ්කදායකත්ථෙරස්සාපදානං දසමං.</div>
        </div>
    </div>
    <div class="centre ct_vagga ending">ඡත්තවග්ගො පන්නරසමො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">ඡත්තං ථම්භො ච වෙදි ච, පරිවාරුමපුප්ඵියො;</div>
        <div class="ct_vagga gatha">අනුලෙපො ච මග්ගො ච, ඵලකො ච වටංසකො;</div>
        <div class="gathalast ct_vagga">පල්ලඞ්කදායී ච ගාථායො, ඡප්පඤ්ඤාස පකිත්තිතාති.</div>
    </div>
</div>