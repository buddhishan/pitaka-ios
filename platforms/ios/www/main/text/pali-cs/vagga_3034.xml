<div class="chapter ct_vagga" node-id="30340">
    <span class="chapter ct_vagga">(25) 5. දුච්චරිතවග්ගො</span>
    <div class="chapter-contents">
        <div class="subhead ct_sutta" node-id="30341">
            <span class="subhead ct_sutta">1. පඨමදුච්චරිතසුත්තං</span>
            <div class="subhead-contents">
                <div class="paragraph" para="241">
                    <span class="paranum">241</span>
                    <div class="bodytext"> ‘‘පඤ්චිමෙ 
                        <pb ed="T" n="3.0296"/>
                        <pb ed="V" n="2.0248"/>, භික්ඛවෙ, ආදීනවා දුච්චරිතෙ. කතමෙ පඤ්ච? අත්තාපි අත්තානං උපවදති; අනුවිච්ච විඤ්ඤූ ගරහන්ති; පාපකො කිත්තිසද්දො අබ්භුග්ගච්ඡති; සම්මූළ්හො කාලං කරොති; කායස්ස භෙදා පරං මරණා අපායං දුග්ගතිං විනිපාතං නිරයං උපපජ්ජති. ඉමෙ ඛො, භික්ඛවෙ, පඤ්ච ආදීනවා දුච්චරිතෙ.
                    </div>
                    <div class="bodytext">‘‘පඤ්චිමෙ, භික්ඛවෙ, ආනිසංසා සුචරිතෙ. කතමෙ පඤ්ච? අත්තාපි අත්තානං න උපවදති; අනුවිච්ච විඤ්ඤූ පසංසන්ති; කල්‍යාණො කිත්තිසද්දො අබ්භුග්ගච්ඡති; අසම්මූළ්හො කාලං කරොති; කායස්ස භෙදා පරං මරණා සුගතිං සග්ගං ලොකං උපපජ්ජති. ඉමෙ ඛො, භික්ඛවෙ, පඤ්ච ආනිසංසා සුචරිතෙ’’ති. පඨමං.</div>
                </div>
            </div>
        </div>
        <div class="subhead ct_sutta" node-id="30342">
            <span class="subhead ct_sutta">2. පඨමකායදුච්චරිතසුත්තං</span>
            <div class="subhead-contents">
                <div class="paragraph" para="242">
                    <span class="paranum">242</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා කායදුච්චරිතෙ...පෙ.... ආනිසංසා කායසුචරිතෙ...පෙ..... දුතියං.</div>
                </div>
            </div>
        </div>
        <div class="subhead ct_sutta" node-id="30343">
            <span class="subhead ct_sutta">3. පඨමවචීදුච්චරිතසුත්තං</span>
            <div class="subhead-contents">
                <div class="paragraph" para="243">
                    <span class="paranum">243</span>
                    <div class="bodytext"> ‘‘පඤ්චිමෙ 
                        <pb ed="M" n="2.0234"/>, භික්ඛවෙ, ආදීනවා වචීදුච්චරිතෙ...පෙ.... ආනිසංසා වචීසුචරිතෙ...පෙ..... තතියං.
                    </div>
                </div>
            </div>
        </div>
        <div class="subhead ct_sutta" node-id="30344">
            <span class="subhead ct_sutta">4. පඨමමනොදුච්චරිතසුත්තං</span>
            <div class="subhead-contents">
                <div class="paragraph" para="244">
                    <span class="paranum">244</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා මනොදුච්චරිතෙ...පෙ.... ආනිසංසා මනොසුචරිතෙ 
                        <pb ed="V" n="2.0249"/>. කතමෙ පඤ්ච? අත්තාපි 
                        <pb ed="P" n="3.0268"/> අත්තානං න උපවදති; අනුවිච්ච විඤ්ඤූ 
                        <pb ed="T" n="3.0297"/> පසංසන්ති; කල්‍යාණො කිත්තිසද්දො අබ්භුග්ගච්ඡති; අසම්මූළ්හො කාලං කරොති; කායස්ස භෙදා පරං මරණා සුගතිං සග්ගං ලොකං උපපජ්ජති. ඉමෙ ඛො, භික්ඛවෙ, පඤ්ච ආනිසංසා මනොසුචරිතෙ’’ති. චතුත්ථං.
                    </div>
                </div>
            </div>
        </div>
        <div class="subhead ct_sutta" node-id="30345">
            <span class="subhead ct_sutta">5. දුතියදුච්චරිතසුත්තං</span>
            <div class="subhead-contents">
                <div class="paragraph" para="245">
                    <span class="paranum">245</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා දුච්චරිතෙ. කතමෙ පඤ්ච? අත්තාපි අත්තානං උපවදති; අනුවිච්ච විඤ්ඤූ ගරහන්ති; පාපකො කිත්තිසද්දො අබ්භුග්ගච්ඡති; සද්ධම්මා වුට්ඨාති; අසද්ධම්මෙ පතිට්ඨාති. ඉමෙ ඛො, භික්ඛවෙ, පඤ්ච ආදීනවා දුච්චරිතෙ.</div>
                    <div class="bodytext">‘‘පඤ්චිමෙ, භික්ඛවෙ, ආනිසංසා සුචරිතෙ. කතමෙ පඤ්ච? අත්තාපි අත්තානං න උපවදති; අනුවිච්ච විඤ්ඤූ පසංසන්ති; කල්‍යාණො කිත්තිසද්දො අබ්භුග්ගච්ඡති; අසද්ධම්මා වුට්ඨාති; සද්ධම්මෙ පතිට්ඨාති. ඉමෙ ඛො, භික්ඛවෙ, පඤ්ච ආනිසංසා සුචරිතෙ’’ති. පඤ්චමං.</div>
                </div>
            </div>
        </div>
        <div class="subhead ct_sutta" node-id="30346">
            <span class="subhead ct_sutta">6. දුතියකායදුච්චරිතසුත්තං</span>
            <div class="subhead-contents">
                <div class="paragraph" para="246">
                    <span class="paranum">246</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා කායදුච්චරිතෙ...පෙ.... ආනිසංසා කායසුචරිතෙ...පෙ..... ඡට්ඨං.</div>
                </div>
            </div>
        </div>
        <div class="subhead ct_sutta" node-id="30347">
            <span class="subhead ct_sutta">7. දුතියවචීදුච්චරිතසුත්තං</span>
            <div class="subhead-contents">
                <div class="paragraph" para="247">
                    <span class="paranum">247</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා වචීදුච්චරිතෙ...පෙ.... ආනිසංසා වචීසුචරිතෙ...පෙ..... සත්තමං.</div>
                </div>
            </div>
        </div>
        <div class="subhead ct_sutta" node-id="30348">
            <span class="subhead ct_sutta">8. දුතියමනොදුච්චරිතසුත්තං</span>
            <div class="subhead-contents">
                <div class="paragraph" para="248">
                    <span class="paranum">248</span>
                    <div class="bodytext"> ‘‘පඤ්චිමෙ 
                        <pb ed="M" n="2.0235"/>, භික්ඛවෙ, ආදීනවා මනොදුච්චරිතෙ...පෙ.... ආනිසංසා මනොසුචරිතෙ. කතමෙ පඤ්ච? අත්තාපි අත්තානං 
                        <pb ed="T" n="3.0298"/> න උපවදති; අනුවිච්ච විඤ්ඤූ පසංසන්ති; කල්‍යාණො 
                        <pb ed="V" n="2.0250"/> කිත්තිසද්දො අබ්භුග්ගච්ඡති; අසද්ධම්මා වුට්ඨාති; සද්ධම්මෙ පතිට්ඨාති. ඉමෙ ඛො, භික්ඛවෙ, පඤ්ච ආනිසංසා මනොසුචරිතෙ’’ති. අට්ඨමං.
                    </div>
                </div>
            </div>
        </div>
        <div class="subhead ct_sutta" node-id="30349">
            <span class="subhead ct_sutta">9. සිවථිකසුත්තං</span>
            <div class="subhead-contents">
                <div class="paragraph" para="249">
                    <span class="paranum">249</span>
                    <div class="bodytext"> ‘‘පඤ්චිමෙ, භික්ඛවෙ, ආදීනවා සිවථිකාය 
                        <span class="note">(සීවථිකාය (සී. ස්‍යා. කං. පී.))</span>. කතමෙ පඤ්ච? අසුචි, දුග්ගන්ධා, සප්පටිභයා, වාළානං අමනුස්සානං ආවාසො, බහුනො ජනස්ස ආරොදනා - ඉමෙ ඛො, භික්ඛවෙ, පඤ්ච ආදීනවා සිවථිකාය.
                    </div>
                    <div class="bodytext">‘‘එවමෙවං ඛො, භික්ඛවෙ, පඤ්චිමෙ ආදීනවා සිවථිකූපමෙ පුග්ගලෙ. කතමෙ පඤ්ච? ඉධ 
                        <pb ed="P" n="3.0269"/>, භික්ඛවෙ, එකච්චො පුග්ගලො අසුචිනා කායකම්මෙන සමන්නාගතො හොති; අසුචිනා වචීකම්මෙන සමන්නාගතො හොති; අසුචිනා මනොකම්මෙන සමන්නාගතො හොති. ඉදමස්ස අසුචිතාය වදාමි. සෙය්‍යථාපි සා, භික්ඛවෙ, සිවථිකා අසුචි; තථූපමාහං, භික්ඛවෙ, ඉමං පුග්ගලං වදාමි.
                    </div>
                    <div class="bodytext">‘‘තස්ස අසුචිනා කායකම්මෙන සමන්නාගතස්ස, අසුචිනා වචීකම්මෙන සමන්නාගතස්ස, අසුචිනා මනොකම්මෙන සමන්නාගතස්ස පාපකො කිත්තිසද්දො අබ්භුග්ගච්ඡති. ඉදමස්ස දුග්ගන්ධතාය වදාමි. සෙය්‍යථාපි සා, භික්ඛවෙ, සිවථිකා දුග්ගන්ධා; තථූපමාහං, භික්ඛවෙ, ඉමං පුග්ගලං වදාමි.</div>
                    <div class="bodytext">‘‘තමෙනං අසුචිනා කායකම්මෙන සමන්නාගතං, අසුචිනා වචීකම්මෙන සමන්නාගතං, අසුචිනා මනොකම්මෙන සමන්නාගතං පෙසලා සබ්‍රහ්මචාරී ආරකා පරිවජ්ජන්ති. ඉදමස්ස සප්පටිභයස්මිං වදාමි. සෙය්‍යථාපි සා, භික්ඛවෙ, සිවථිකා සප්පටිභයා; තථූපමාහං, භික්ඛවෙ, ඉමං පුග්ගලං වදාමි.</div>
                    <div class="bodytext">‘‘සො අසුචිනා කායකම්මෙන සමන්නාගතො, අසුචිනා වචීකම්මෙන සමන්නාගතො 
                        <pb ed="T" n="3.0299"/>, අසුචිනා මනොකම්මෙන සමන්නාගතො සභාගෙහි පුග්ගලෙහි සද්ධිං සංවසති. ඉදමස්ස වාළාවාසස්මිං 
                        <pb ed="V" n="2.0251"/> වදාමි. සෙය්‍යථාපි සා 
                        <pb ed="M" n="2.0236"/>, භික්ඛවෙ, සිවථිකා වාළානං අමනුස්සානං ආවාසො; තථූපමාහං, භික්ඛවෙ, ඉමං පුග්ගලං වදාමි.
                    </div>
                    <div class="bodytext">‘‘තමෙනං අසුචිනා කායකම්මෙන සමන්නාගතං, අසුචිනා වචීකම්මෙන සමන්නාගතං, අසුචිනා මනොකම්මෙන සමන්නාගතං පෙසලා සබ්‍රහ්මචාරී දිස්වා ඛීයධම්මං 
                        <span class="note">(ඛීයනධම්මං (සී.))</span> ආපජ්ජන්ති - ‘අහො වත නො දුක්ඛං යෙ මයං එවරූපෙහි පුග්ගලෙහි සද්ධිං සංවසාමා’ති! ඉදමස්ස ආරොදනාය වදාමි. සෙය්‍යථාපි සා, භික්ඛවෙ, සිවථිකා බහුනො ජනස්ස ආරොදනා; තථූපමාහං, භික්ඛවෙ, ඉමං පුග්ගලං වදාමි. ඉමෙ ඛො, භික්ඛවෙ, පඤ්ච ආදීනවා සිවථිකූපමෙ පුග්ගලෙ’’ති. නවමං.
                    </div>
                </div>
            </div>
        </div>
        <div class="subhead ct_sutta" node-id="303410">
            <span class="subhead ct_sutta">10. පුග්ගලප්පසාදසුත්තං</span>
            <div class="subhead-contents">
                <div class="paragraph" para="250">
                    <span class="paranum">250</span>
                    <div class="bodytext"> ‘‘පඤ්චිමෙ 
                        <pb ed="P" n="3.0270"/>, භික්ඛවෙ, ආදීනවා පුග්ගලප්පසාදෙ. කතමෙ පඤ්ච? යස්මිං, භික්ඛවෙ, පුග්ගලෙ පුග්ගලො අභිප්පසන්නො හොති, සො තථාරූපං ආපත්තිං ආපන්නො හොති යථාරූපාය ආපත්තියා සඞ්ඝො උක්ඛිපති. තස්ස එවං හොති - ‘යො ඛො ම්‍යායං පුග්ගලො පියො මනාපො සො සඞ්ඝෙන උක්ඛිත්තො’ති. භික්ඛූසු අප්පසාදබහුලො හොති. භික්ඛූසු අප්පසාදබහුලො සමානො අඤ්ඤෙ භික්ඛූ න භජති. අඤ්ඤෙ භික්ඛූ අභජන්තො සද්ධම්මං න සුණාති. සද්ධම්මං අසුණන්තො සද්ධම්මා පරිහායති. අයං, භික්ඛවෙ, පඨමො ආදීනවො පුග්ගලප්පසාදෙ.
                    </div>
                    <div class="bodytext">‘‘පුන චපරං, භික්ඛවෙ, යස්මිං පුග්ගලෙ පුග්ගලො අභිප්පසන්නො හොති, සො තථාරූපං ආපත්තිං ආපන්නො හොති යථාරූපාය ආපත්තියා සඞ්ඝො අන්තෙ නිසීදාපෙති 
                        <pb ed="T" n="3.0300"/>. තස්ස එවං හොති - ‘යො ඛො ම්‍යායං පුග්ගලො පියො මනාපො සො සඞ්ඝෙන අන්තෙ නිසීදාපිතො’ති. භික්ඛූසු අප්පසාදබහුලො හොති. භික්ඛූසු අප්පසාදබහුලො සමානො අඤ්ඤෙ භික්ඛූ න භජති. අඤ්ඤෙ භික්ඛූ අභජන්තො සද්ධම්මං න සුණාති. සද්ධම්මං අසුණන්තො සද්ධම්මා පරිහායති. අයං, භික්ඛවෙ, දුතියො ආදීනවො පුග්ගලප්පසාදෙ.
                    </div>
                    <div class="bodytext">‘‘පුන චපරං, භික්ඛවෙ, යස්මිං පුග්ගලෙ පුග්ගලො අභිප්පසන්නො හොති, සො දිසාපක්කන්තො හොති...පෙ.... සො විබ්භන්තො හොති...පෙ.... සො 
                        <pb ed="M" n="2.0237"/> කාලඞ්කතො හොති. තස්ස එවං හොති - ‘යො ඛො ම්‍යායං පුග්ගලො පියො මනාපො සො කාලඞ්කතො’ති. අඤ්ඤෙ භික්ඛූ න භජති. අඤ්ඤෙ භික්ඛූ 
                        <pb ed="V" n="2.0252"/> අභජන්තො සද්ධම්මං න සුණාති. සද්ධම්මං අසුණන්තො සද්ධම්මා පරිහායති. අයං, භික්ඛවෙ, පඤ්චමො ආදීනවො පුග්ගලප්පසාදෙ. ඉමෙ ඛො, භික්ඛවෙ, පඤ්ච ආදීනවා පුග්ගලප්පසාදෙ’’ති. දසමං.
                    </div>
                </div>
            </div>
        </div>
    </div>
    <div class="centre ct_vagga ending">දුච්චරිතවග්ගො පඤ්චමො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">දුච්චරිතං 
            <pb ed="P" n="3.0271"/> කායදුච්චරිතං, වචීදුච්චරිතං මනොදුච්චරිතං;
        </div>
        <div class="gathalast ct_vagga">චතූහි පරෙ ද්වෙ සිවථිකා, පුග්ගලප්පසාදෙන චාති.</div>
    </div>
</div>
<chapter-ending/>
<div class="centre ct_pannasaka ending">පඤ්චමපණ්ණාසකං සමත්තං.</div>