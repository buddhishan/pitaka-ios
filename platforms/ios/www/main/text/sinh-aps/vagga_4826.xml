<div class="chapter ct_vagga" node-id="48260">
    <span class="chapter ct_vagga">17. ධම්මදස්සී බුදුරදුන්ගේ වංශය</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="bodytext">එම මණ්ඩ නම් කල්පයෙහි මහා යසස් (කීර්ති) ඇති ’’ධම්මදස්සී’’ නම් බුදුරජ තෙම මොහඳුර නැතිකොට දෙවියන් සහිත ලෝකයෙහි අතිශයින් බැබලී.</div>
        </div>
        <div class="paragraph" para="2">
            <span class="paranum">2</span>
            <div class="bodytext">අපමණ තේජස් ඇති ඒ ධම්මදස්සී බුදුරදුන්ගේ දම්සක් පැවැත්මෙහිදී කෝටි ලක්‍ෂයක් දෙනෙකුන්ට පළමු ධර්‍මාභිසමය වී.</div>
        </div>
        <div class="paragraph" para="3">
            <span class="paranum">3</span>
            <div class="bodytext">යම් කාලයෙක ධම්මදස්සී බුදුරජතෙම ’’සඤ්ජය’’ නම් තාපසයා හික්මවූ සේකද, එදා අනූ කෝටියක් දෙනෙකුන්ට දෙවන ධර්‍මාවයබෝධය වී.</div>
        </div>
        <div class="paragraph" para="4">
            <span class="paranum">4</span>
            <div class="bodytext">යම් කාලයෙක සක්දෙව් රජ පිරිස් සහිතව සත්ත්‍වයන් හික්මවන (ධම්මස්සී) බුදුරදුන් කරා එළඹි සේක්ද, එදා අසූ කෝටියක් දෙනෙකුන්ට තුන්වන ධර්මාවබෝධය වී.</div>
        </div>
        <div class="paragraph" para="5">
            <span class="paranum">5</span>
            <div class="bodytext">දෙවියන්ට දෙවිවූ ඒ බුදුරදුන්ටද තාදී ගුණ ඇති, සන්හුන් සිත් ඇති, රාගාදී කිලුටු නැතිකළ රහතුන් වහන්සේලාගේ සන්නිපාත (රැස්වීම්) තුණක් වූහ.</div>
        </div>
        <div class="paragraph" para="6">
            <span class="paranum">6</span>
            <div class="bodytext">යම් කාලයෙක ධම්මදස්සී බුදුරජතෙම ’’සරණ’’ නම් නගරයෙහි වස් එළඹි සේක්ද, එදා කෝටි දහසක් දෙනෙකෙුන්ගේ පළමුවන රැස්වීම වී.</div>
        </div>
        <div class="paragraph" para="7">
            <span class="paranum">7</span>
            <div class="bodytext">නැවතද යම් කාලයෙක්හි බුදුරජතෙමේ දෙව්ලොවින් මිනිස් ලොවට වැඩි සේක්ද, ඒ කාලයෙහිද සියක් කෝටියක් දෙනෙකුන්ගේ දෙවන රැස්වීම වී.</div>
        </div>
        <div class="paragraph" para="8">
            <span class="paranum">8</span>
            <div class="bodytext">නැවතද යම් කාලයෙක්හි බුදුරජතෙම (තෙලෙස්) ධූතගුණයන් ප්‍රකාශ කළ සේක්ද, ඒ කාලයෙහි අසූ කෝටියක් දෙනෙකුන්ගේ තුන්වන රැස්වීම වී.</div>
        </div>
        <div class="paragraph" para="9">
            <span class="paranum">9</span>
            <div class="bodytext">මම ඒ කාලයෙහි ’’පුරින්‍දද’’ නම් සක්දෙව් රජෙක් වීමි. දෙව්ලොව හටගත් සුවඳින් හා මලින්ද, පසඟතුරින්ද (බුදුරදුන්) පිදුවෙමි.</div>
        </div>
        <div class="paragraph" para="10">
            <span class="paranum">10</span>
            <div class="bodytext">ඒ බුදුරජතෙමේද දෙවියන් මැද වැඩහිඳ, ’’මේ සක්දෙව් රජ තෙම අටළොස් සිය කල්පයක්හුගේ මත්තෙහි බුදුවන්නේය’’ යි මා ගැන ප්‍රකාශයක් කළ සේක.</div>
        </div>
        <div class="paragraph" para="11">
            <span class="paranum">11</span>
            <div class="bodytext">’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</div>
            <div class="bodytext">’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</div>
            <div class="bodytext">’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</div>
            <div class="bodytext">’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</div>
            <div class="bodytext">’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</div>
            <div class="bodytext">අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</div>
            <div class="bodytext">දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</div>
            <div class="bodytext">’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</div>
            <div class="bodytext">’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</div>
            <div class="bodytext">’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</div>
        </div>
        <div class="paragraph" para="12">
            <span class="paranum">12</span>
            <div class="bodytext">ඒ (ධම්මදස්සී) බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම් පිරීම පිණිස මත්තෙහි (පසුව) වතක් ඉටුයෙමි.</div>
        </div>
        <div class="paragraph" para="13">
            <span class="paranum">13</span>
            <div class="bodytext">’’ධම්මදස්සී’’ ශාස්තෲන් වහන්සේගේ (උපන්) නුවර ’’සරණ’’ නම් වී. පියතෙම ’’සරණ’’ නම් රජය. වැදූ මව් තොමෝ ’’සුනන්‍දා’’ නම් වූවාය.</div>
        </div>
        <div class="paragraph" para="14">
            <span class="paranum">14</span>
            <div class="bodytext">ඒ බුදුරජතෙම (බුදුවන්ට පෙර) අවුරුදු අට දහසක් ගිහිගෙයි විසී. ’’අරජ’’ ය, ’’’විරජ’’ ය, ’’සුදස්සන’’ ය යන උතුම් ප්‍රාසාද තුණක් වූහ.</div>
        </div>
        <div class="paragraph" para="15">
            <span class="paranum">15</span>
            <div class="bodytext">මනාකොට සරසන ලද පිරිවර අඟනෝ තුන් දහසකි. බිරින්ද ’’විචිතොලි’’ නම් වූවාය. පුත් තෙම ’’පුඤ්ඤවඩ්ඪන’’ නම් වී.</div>
        </div>
        <div class="paragraph" para="16">
            <span class="paranum">16</span>
            <div class="bodytext">පුරුෂොත්තමවූ ධම්මදස්සී බුදුරජතෙම සතර පෙර නිමිති දැක, පහයෙන් මහබිනික්මන් කෙළේය. සත් දවසක් මුළුල්ලේ ප්‍රධාන වීර්‍ය්‍යය කෙළේය.</div>
        </div>
        <div class="paragraph" para="17">
            <span class="paranum">17</span>
            <div class="bodytext">මහාවීරවූ, මිනිසුන්ට උතුම්වූ, ධම්මදස්සී නරදෙටු තෙම, බඹහු විසින් අයදනා ලද්දේ, ’’මිගදාය’’ නම් උයනෙහිදී දම්සක් පැවැත්වූ සේක.</div>
        </div>
        <div class="paragraph" para="18">
            <span class="paranum">18</span>
            <div class="bodytext">ධම්මදස්සී ශාස්තෲන් වහන්සේට, ’’පදුම’’ ද, ’’ඵුස්සදෙව’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’සුනෙත්ත’’ නම් වී.</div>
        </div>
        <div class="paragraph" para="19">
            <span class="paranum">19</span>
            <div class="bodytext">’’ඛෙමා’’ ද, ’’සච්චනාමා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’රත්කරව්’’ ගස යයි කියනු ලැබේ.</div>
        </div>
        <div class="paragraph" para="20">
            <span class="paranum">20</span>
            <div class="bodytext">’’සුභද්ද’’ ද, ’’කටිසභ’’ ද යන අග්‍ර උපස්ථායකයෝ දෙදෙනෙක් වුහ. ’’සාලියා’’ ද, ’’වලීයා’’ ද යන අග්‍ර උපස්ථායිකාවෝ දෙදෙනෙක් වුහ.</div>
        </div>
        <div class="paragraph" para="21">
            <span class="paranum">21</span>
            <div class="bodytext">’’අසම සමවූ ඒ බුදුරජහුද අසූ රියනක් පමණ උසය. දස දහස් ලෝදාහි තෙදින් ඉතා බැබලී.</div>
        </div>
        <div class="paragraph" para="22">
            <span class="paranum">22</span>
            <div class="bodytext">හොඳින් මල් පිපුණු සල් ගසක් මෙන්ද, අහසෙහි විදුලිය මෙන්ද, ඉර මුදුන් වේලෙහි හිරු මෙන්ද, මෙසේ ඒ බුදුරජතෙම බැබලූ සේක.</div>
        </div>
        <div class="paragraph" para="23">
            <span class="paranum">23</span>
            <div class="bodytext">අසම තෙද ඇති ඒ බුදුරදුන්ටද (සියලු සත්ත්‍වයන් හා) සමවූ ජීවිතයක් විය. පසැස් ඇති උන්වහන්සේ අවුරුදු ලක්‍ෂයක් ලෝකයෙහි වැඩ සිටි සේක.</div>
        </div>
        <div class="paragraph" para="24">
            <span class="paranum">24</span>
            <div class="bodytext">අහසෙහි හිරු සඳු දෙදෙනො මෙන් ආලෝකය දක්වා, ශාසනය පිරිසිදු කොට ශ්‍රාවකයන් සහිතවූ ඒ බුදුරජතෙමේද පිරිනිවි සේක.</div>
        </div>
        <div class="paragraph" para="25">
            <span class="paranum">25</span>
            <div class="bodytext">මහාවීරවූ ධම්මදස්සී බුදුරජතෙම ’’කේසාරාම’’ යෙහිදී පිරිනිවි සේක. එහිම ඒ උතුම් දාගැබ තුන් යොදුනක් උස්වී. (හෙවත් තුන් යොදුනක් උසට බඳින ලදී.)</div>
        </div>
    </div>
    <div class="centre ct_vagga ending">ධම්මදස්සිස්ස භගවතො වංසො පන්නරසමො.</div>
</div>