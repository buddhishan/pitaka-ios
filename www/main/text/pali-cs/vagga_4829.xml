<div class="chapter ct_vagga" node-id="48290">
    <span class="chapter ct_vagga">20. ඵුස්සබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> තත්ථෙව මණ්ඩකප්පම්හි, අහු සත්ථා අනුත්තරො;</div>
            <div class="gathalast">අනුපමො අසමසමො, ඵුස්සො ලොකග්ගනායකො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සොපි සබ්බං තමං හන්ත්වා, විජටෙත්වා මහාජටං;</div>
            <div class="gathalast">සදෙවකං තප්පයන්තො, අභිවස්සි අමතම්බුනා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ධම්මචක්කං පවත්තෙන්තෙ, ඵුස්සෙ නක්ඛත්තමඞ්ගලෙ;</div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> නවුතිසතසහස්සානං 
                <pb ed="T" n="2.0512"/>, දුතියාභිසමයො අහු;
            </div>
            <div class="gathalast">අසීතිසතසහස්සානං, තතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> සන්නිපාතා තයො ආසුං, ඵුස්සස්සාපි මහෙසිනො;</div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සට්ඨිසතසහස්සානං 
                <pb ed="M" n="2.0362"/>, පඨමො ආසි සමාගමො;
            </div>
            <div class="gathalast">පඤ්ඤාසසතසහස්සානං, දුතියො ආසි සමාගමො.</div>
        </div>
        <div class="paragraph" para="7">
            <span class="paranum">7</span>
            <div class="gatha"> චත්තාරීසසතසහස්සානං, තතියො ආසි සමාගමො;</div>
            <div class="gathalast">අනුපාදා විමුත්තානං, වොච්ඡින්නපටිසන්ධිනං.</div>
        </div>
        <div class="paragraph" para="8">
            <span class="paranum">8</span>
            <div class="gatha"> අහං තෙන සමයෙන, විජිතාවී නාම ඛත්තියො;</div>
            <div class="gathalast">ඡඩ්ඩයිත්වා මහාරජ්ජං, පබ්බජිං තස්ස සන්තිකෙ.</div>
        </div>
        <div class="paragraph" para="9">
            <span class="paranum">9</span>
            <div class="gatha"> සොපි 
                <pb ed="V" n="2.0347"/> මං බුද්ධො බ්‍යාකාසි, ඵුස්සො ලොකග්ගනායකො;
            </div>
            <div class="gathalast">‘‘ද්වෙනවුතෙ ඉතො කප්පෙ, අයං බුද්ධො භවිස්සති.</div>
        </div>
        <div class="paragraph" para="10">
            <span class="paranum">10</span>
            <div class="gatha"> ‘‘පධානං පදහිත්වාන...පෙ.... 
                <pb ed="T" n="2.0513"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="11">
            <span class="paranum">11</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සුත්තන්තං 
                <pb ed="T" n="2.0514"/> විනයඤ්චාපි, නවඞ්ගං සත්ථුසාසනං;
            </div>
            <div class="gathalast">සබ්බං පරියාපුණිත්වා, සොභයිං ජිනසාසනං.</div>
        </div>
        <div class="paragraph" para="13">
            <span class="paranum">13</span>
            <div class="gatha"> තත්ථප්පමත්තො 
                <pb ed="P" n="0.0051"/> විහරන්තො, බ්‍රහ්මං භාවෙත්ව භාවනං;
            </div>
            <div class="gathalast">අභිඤ්ඤාසු පාරමිං ගන්ත්වා, බ්‍රහ්මලොකමගඤ්ඡහං.</div>
        </div>
        <div class="paragraph" para="14">
            <span class="paranum">14</span>
            <div class="gatha"> කාසිකං නාම නගරං, ජයසෙනො නාම ඛත්තියො;</div>
            <div class="gathalast">සිරිමා නාම ජනිකා, ඵුස්සස්සාපි මහෙසිනො.</div>
        </div>
        <div class="paragraph" para="15">
            <span class="paranum">15</span>
            <div class="gatha"> නවවස්සසහස්සානි, අගාරං අජ්ඣ සො වසි;</div>
            <div class="gathalast">ගරුළපක්ඛ හංස සුවණ්ණභාරා, තයො පාසාදමුත්තමා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> තිංසඉත්ථිසහස්සානි, නාරියො සමලඞ්කතා;</div>
            <div class="gathalast">කිසාගොතමී නාම නාරී, අනූපමො නාම අත්‍රජො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> නිමිත්තෙ චතුරො දිස්වා, හත්ථියානෙන නික්ඛමි;</div>
            <div class="gathalast">ඡමාසං පධානචාරං, අචරී පුරිසුත්තමො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> බ්‍රහ්මුනා යාචිතො සන්තො, ඵුස්සො ලොකග්ගනායකො;</div>
            <div class="gathalast">වත්ති චක්කං මහාවීරො, මිගදායෙ නරුත්තමො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> සුරක්ඛිතො ධම්මසෙනො, අහෙසුං අග්ගසාවකා;</div>
            <div class="gathalast">සභියො නාමුපට්ඨාකො, ඵුස්සස්සාපි මහෙසිනො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> චාලා 
                <pb ed="M" n="2.0363"/> ච උපචාලා ච, අහෙසුං අග්ගසාවිකා;
            </div>
            <div class="gathalast">බොධි තස්ස භගවතො, ආමණ්ඩොති පවුච්චති.</div>
        </div>
        <div class="paragraph" para="21">
            <span class="paranum">21</span>
            <div class="gatha"> ධනඤ්චයො විසාඛො ච, අහෙසුං අග්ගුපට්ඨකා;</div>
            <div class="gathalast">පදුමා චෙව නාගා ච, අහෙසුං අග්ගුපට්ඨිකා.</div>
        </div>
        <div class="paragraph" para="22">
            <span class="paranum">22</span>
            <div class="gatha"> අට්ඨපණ්ණාසරතනං 
                <pb ed="T" n="2.0515"/>, සොපි අච්චුග්ගතො මුනි;
            </div>
            <div class="gathalast">සොභතෙ සතරංසීව, උළුරාජාව පූරිතො.</div>
        </div>
        <div class="paragraph" para="23">
            <span class="paranum">23</span>
            <div class="gatha"> නවුතිවස්සසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="24">
            <span class="paranum">24</span>
            <div class="gatha"> ඔවදිත්වා 
                <pb ed="V" n="2.0348"/> බහූ සත්තෙ, සන්තාරෙත්වා බහූ ජනෙ;
            </div>
            <div class="gathalast">සොපි සත්ථා අතුලයසො, නිබ්බුතො සො සසාවකො.</div>
        </div>
        <div class="paragraph" para="25">
            <span class="paranum">25</span>
            <div class="gatha"> ඵුස්සො ජිනවරො සත්ථා, සෙනාරාමම්හි නිබ්බුතො;</div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">ඵුස්සස්ස භගවතො වංසො අට්ඨාරසමො.</div>
</div>