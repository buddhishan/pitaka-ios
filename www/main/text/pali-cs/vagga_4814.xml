<div class="chapter ct_vagga" node-id="48140">
    <span class="chapter ct_vagga">5. මඞ්ගලබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> කොණ්ඩඤ්ඤස්ස අපරෙන, මඞ්ගලො නාම නායකො;</div>
            <div class="gathalast">තමං ලොකෙ නිහන්ත්වාන, ධම්මොක්කමභිධාරයි.</div>
        </div>
        <div class="paragraph" para="2">
            <span class="paranum">2</span>
            <div class="gatha"> අතුලාසි 
                <pb ed="V" n="2.0313"/> පභා තස්ස, ජිනෙහඤ්ඤෙහි උත්තරිං;
            </div>
            <div class="gathalast">චන්දසූරියපභං හන්ත්වා, දසසහස්සී විරොචති.</div>
        </div>
        <div class="paragraph" para="3">
            <span class="paranum">3</span>
            <div class="gatha"> සොපි බුද්ධො පකාසෙසි, චතුරො සච්චවරුත්තමෙ;</div>
            <div class="gathalast">තෙ තෙ සච්චරසං පීත්වා, විනොදෙන්ති මහාතමං.</div>
        </div>
        <div class="paragraph" para="4">
            <span class="paranum">4</span>
            <div class="gatha"> පත්වාන 
                <pb ed="T" n="2.0444"/> බොධිමතුලං, පඨමෙ ධම්මදෙසනෙ;
            </div>
            <div class="gathalast">කොටිසතසහස්සානං, ධම්මාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> සුරින්දදෙවභවනෙ 
                <pb ed="M" n="2.0327"/>, බුද්ධො ධම්මමදෙසයි;
            </div>
            <div class="gathalast">තදා කොටිසහස්සානං 
                <span class="note">(නවකොටිසහස්සානං (සී.))</span>, දුතියො සමයො අහු.
            </div>
        </div>
        <div class="paragraph" para="6">
            <span class="paranum">6</span>
            <div class="gatha"> යදා සුනන්දො චක්කවත්තී, සම්බුද්ධං උපසඞ්කමි;</div>
            <div class="gathalast">තදා ආහනි සම්බුද්ධො, ධම්මභෙරිං වරුත්තමං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> සුනන්දස්සානුචරා ජනතා, තදාසුං නවුතිකොටියො;</div>
            <div class="gathalast">සබ්බෙපි තෙ නිරවසෙසා, අහෙසුං එහි භික්ඛුකා.</div>
        </div>
        <div class="paragraph" para="8">
            <span class="paranum">8</span>
            <div class="gatha"> සන්නිපාතා තයො ආසුං, මඞ්ගලස්ස මහෙසිනො;</div>
            <div class="gathalast">කොටිසතසහස්සානං, පඨමො ආසි සමාගමො.</div>
        </div>
        <div class="paragraph" para="9">
            <span class="paranum">9</span>
            <div class="gatha"> දුතියො කොටිසතසහස්සානං, තතියො නවුතිකොටිනං;</div>
            <div class="gathalast">ඛීණාසවානං විමලානං, තදා ආසි සමාගමො.</div>
        </div>
        <div class="paragraph" para="10">
            <span class="paranum">10</span>
            <div class="gatha"> අහං තෙන සමයෙන, සුරුචී නාම බ්‍රාහ්මණො;</div>
            <div class="gathalast">අජ්ඣායකො මන්තධරො, තිණ්ණං වෙදාන පාරගූ.</div>
        </div>
        <div class="paragraph" para="11">
            <span class="paranum">11</span>
            <div class="gatha"> තමහං 
                <pb ed="P" n="0.0022"/> උපසඞ්කම්ම, සරණං ගන්ත්වාන සත්ථුනො;
            </div>
            <div class="gatha">සම්බුද්ධප්පමුඛං සඞ්ඝං, ගන්ධමාලෙන පූජයිං;</div>
            <div class="gathalast">පූජෙත්වා ගන්ධමාලෙන, ගවපානෙන තප්පයිං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සොපි මං බුද්ධො බ්‍යාකාසි, මඞ්ගලො ද්විපදුත්තමො;</div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘පධානං 
                <pb ed="T" n="2.0445"/> පදහිත්වාන...පෙ.... 
                <pb ed="T" n="2.0446"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දස පාරමිපූරියා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> තදා පීතිමනුබ්‍රූහන්තො, සම්බොධිවරපත්තියා;</div>
            <div class="gathalast">බුද්ධෙ දත්වාන මං ගෙහං, පබ්බජිං තස්ස සන්තිකෙ.</div>
        </div>
        <div class="paragraph" para="16">
            <span class="paranum">16</span>
            <div class="gatha"> සුත්තන්තං 
                <pb ed="V" n="2.0314"/> විනයඤ්චාපි, නවඞ්ගං සත්ථුසාසනං;
            </div>
            <div class="gathalast">සබ්බං පරියාපුණිත්වා, සොභයිං ජිනසාසනං.</div>
        </div>
        <div class="paragraph" para="17">
            <span class="paranum">17</span>
            <div class="gatha"> තත්ථප්පමත්තො විහරන්තො, බ්‍රහ්මං භාවෙත්ව භාවනං;</div>
            <div class="gathalast">අභිඤ්ඤාපාරමිං ගන්ත්වා, බ්‍රහ්මලොකමගච්ඡහං.</div>
        </div>
        <div class="paragraph" para="18">
            <span class="paranum">18</span>
            <div class="gatha"> උත්තරං 
                <pb ed="M" n="2.0328"/> නාම නගරං, උත්තරො නාම ඛත්තියො;
            </div>
            <div class="gathalast">උත්තරා නාම ජනිකා, මඞ්ගලස්ස මහෙසිනො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> නවවස්සසහස්සානි 
                <pb ed="T" n="2.0447"/>, අගාරං අජ්ඣ සො වසි;
            </div>
            <div class="gathalast">යසවා සුචිමා සිරීමා, තයො පාසාදමුත්තමා.</div>
        </div>
        <div class="paragraph" para="20">
            <span class="paranum">20</span>
            <div class="gatha"> සමතිංසසහස්සානි, නාරියො සමලඞ්කතා;</div>
            <div class="gathalast">යසවතී නාම නාරී, සීවලො නාම අත්‍රජො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> නිමිත්තෙ චතුරො දිස්වා, අස්සයානෙන නික්ඛමි;</div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> බ්‍රහ්මුනා යාචිතො සන්තො, මඞ්ගලො නාම නායකො;</div>
            <div class="gathalast">වත්ති චක්කං මහාවීරො, වනෙ සිරීවරුත්තමෙ.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සුදෙවො ධම්මසෙනො ච, අහෙසුං අග්ගසාවකා;</div>
            <div class="gathalast">පාලිතො නාමුපට්ඨාකො, මඞ්ගලස්ස මහෙසිනො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> සීවලා ච අසොකා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, නාගරුක්ඛොති වුච්චති.</div>
        </div>
        <div class="paragraph" para="25">
            <span class="paranum">25</span>
            <div class="gatha"> නන්දො චෙව විසාඛො ච, අහෙසුං අග්ගුපට්ඨකා;</div>
            <div class="gathalast">අනුලා චෙව සුතනා ච, අහෙසුං අග්ගුපට්ඨිකා.</div>
        </div>
        <div class="paragraph" para="26">
            <span class="paranum">26</span>
            <div class="gatha"> අට්ඨාසීති රතනානි, අච්චුග්ගතො මහාමුනි;</div>
            <div class="gathalast">තතො නිද්ධාවතී රංසී, අනෙකසතසහස්සියො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> නවුතිවස්සසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="28">
            <span class="paranum">28</span>
            <div class="gatha"> යථාපි සාගරෙ ඌමී, න සක්කා තා ගණෙතුයෙ;</div>
            <div class="gathalast">තථෙව සාවකා තස්ස, න සක්කා තෙ ගණෙතුයෙ.</div>
        </div>
        <div class="paragraph" para="29">
            <span class="paranum">29</span>
            <div class="gatha"> යාව 
                <pb ed="T" n="2.0448"/> අට්ඨාසි සම්බුද්ධො, මඞ්ගලො ලොකනායකො;
            </div>
            <div class="gathalast">න 
                <pb ed="P" n="0.0023"/> තස්ස සාසනෙ අත්ථි, සකිලෙසමරණං 
                <span class="note">(සංකිලෙසමරණං (සී.))</span> තදා.
            </div>
        </div>
        <div class="paragraph" para="30">
            <span class="paranum">30</span>
            <div class="gatha"> ධම්මොක්කං 
                <pb ed="V" n="2.0315"/> ධාරයිත්වාන, සන්තාරෙත්වා මහාජනං;
            </div>
            <div class="gathalast">ජලිත්වා ධූමකෙතූව, නිබ්බුතො සො මහායසො.</div>
        </div>
        <div class="paragraph" para="31">
            <span class="paranum">31</span>
            <div class="gatha"> සඞ්ඛාරානං 
                <pb ed="M" n="2.0329"/> සභාවත්ථං, දස්සයිත්වා සදෙවකෙ;
            </div>
            <div class="gathalast">ජලිත්වා අග්ගික්ඛන්ධොව, සූරියො අත්ථඞ්ගතො යථා.</div>
        </div>
        <div class="paragraph" para="32">
            <span class="paranum">32</span>
            <div class="gatha"> උය්‍යානෙ වස්සරෙ නාම, බුද්ධො නිබ්බායි මඞ්ගලො;</div>
            <div class="gathalast">තත්ථෙවස්ස ජිනථූපො, තිංසයොජනමුග්ගතොති.</div>
        </div>
    </div>
    <div class="centre ct_vagga ending">මඞ්ගලස්ස භගවතො වංසො තතියො.</div>
</div>