<div class="chapter ct_vagga" node-id="38300">
    <span class="chapter ct_vagga">21. පකිණ්ණකවග්ගො</span>
    <div class="chapter-contents">
        <div class="paragraph" para="290">
            <span class="paranum">290</span>
            <div class="gatha"> මත්තාසුඛපරිච්චාගා 
                <pb ed="M" n="0.0055"/>
                <pb ed="V" n="0.0050"/>, පස්සෙ චෙ විපුලං සුඛං;
            </div>
            <div class="gathalast">චජෙ මත්තාසුඛං ධීරො, සම්පස්සං විපුලං සුඛං.</div>
        </div>
        <div class="paragraph" para="291">
            <span class="paranum">291</span>
            <div class="gatha"> පරදුක්ඛූපධානෙන, අත්තනො 
                <span class="note">(යො අත්තනො (ස්‍යා. පී. ක.))</span> සුඛමිච්ඡති;
            </div>
            <div class="gathalast">වෙරසංසග්ගසංසට්ඨො, වෙරා සො න පරිමුච්චති.</div>
        </div>
        <div class="paragraph" para="292">
            <span class="paranum">292</span>
            <div class="gatha"> යඤ්හි 
                <pb ed="T" n="0.0054"/> කිච්චං අපවිද්ධං 
                <span class="note">(තදපවිද්ධං (සී. ස්‍යා.))</span>, අකිච්චං පන කයිරති;
            </div>
            <div class="gathalast">උන්නළානං පමත්තානං, තෙසං වඩ්ඪන්ති ආසවා.</div>
        </div>
        <div class="paragraph" para="293">
            <span class="paranum">293</span>
            <div class="gatha"> යෙසඤ්ච සුසමාරද්ධා, නිච්චං කායගතා සති;</div>
            <div class="gatha">අකිච්චං තෙ න සෙවන්ති, කිච්චෙ සාතච්චකාරිනො;</div>
            <div class="gathalast">සතානං සම්පජානානං, අත්ථං ගච්ඡන්ති ආසවා.</div>
        </div>
        <div class="paragraph" para="294">
            <span class="paranum">294</span>
            <div class="gatha"> මාතරං 
                <pb ed="P" n="0.0043"/> පිතරං හන්ත්වා, රාජානො ද්වෙ ච ඛත්තියෙ;
            </div>
            <div class="gathalast">රට්ඨං සානුචරං හන්ත්වා, අනීඝො යාති බ්‍රාහ්මණො.</div>
        </div>
        <div class="paragraph" para="295">
            <span class="paranum">295</span>
            <div class="gatha"> මාතරං පිතරං හන්ත්වා, රාජානො ද්වෙ ච සොත්ථියෙ;</div>
            <div class="gathalast">වෙයග්ඝපඤ්චමං හන්ත්වා, අනීඝො යාති බ්‍රාහ්මණො.</div>
        </div>
        <div class="paragraph" para="296">
            <span class="paranum">296</span>
            <div class="gatha"> සුප්පබුද්ධං පබුජ්ඣන්ති, සදා ගොතමසාවකා;</div>
            <div class="gathalast">යෙසං දිවා ච රත්තො ච, නිච්චං බුද්ධගතා සති.</div>
        </div>
        <div class="paragraph" para="297">
            <span class="paranum">297</span>
            <div class="gatha"> සුප්පබුද්ධං පබුජ්ඣන්ති, සදා ගොතමසාවකා;</div>
            <div class="gathalast">යෙසං දිවා ච රත්තො ච, නිච්චං ධම්මගතා සති.</div>
        </div>
        <div class="paragraph" para="298">
            <span class="paranum">298</span>
            <div class="gatha"> සුප්පබුද්ධං 
                <pb ed="M" n="0.0056"/>
                <pb ed="V" n="0.0051"/> පබුජ්ඣන්ති, සදා ගොතමසාවකා;
            </div>
            <div class="gathalast">යෙසං දිවා ච රත්තො ච, නිච්චං සඞ්ඝගතා සති.</div>
        </div>
        <div class="paragraph" para="299">
            <span class="paranum">299</span>
            <div class="gatha"> සුප්පබුද්ධං පබුජ්ඣන්ති, සදා ගොතමසාවකා;</div>
            <div class="gathalast">යෙසං දිවා ච රත්තො ච, නිච්චං කායගතා සති.</div>
        </div>
        <div class="paragraph" para="300">
            <span class="paranum">300</span>
            <div class="gatha"> සුප්පබුද්ධං පබුජ්ඣන්ති, සදා ගොතමසාවකා;</div>
            <div class="gathalast">යෙසං දිවා ච රත්තො ච, අහිංසාය රතො මනො.</div>
        </div>
        <div class="paragraph" para="301">
            <span class="paranum">301</span>
            <div class="gatha"> සුප්පබුද්ධං පබුජ්ඣන්ති, සදා ගොතමසාවකා;</div>
            <div class="gathalast">යෙසං 
                <pb ed="T" n="0.0055"/> දිවා ච රත්තො ච, භාවනාය රතො මනො.
            </div>
        </div>
        <div class="paragraph" para="302">
            <span class="paranum">302</span>
            <div class="gatha"> දුප්පබ්බජ්ජං දුරභිරමං, දුරාවාසා ඝරා දුඛා;</div>
            <div class="gatha">දුක්ඛොසමානසංවාසො, දුක්ඛානුපතිතද්ධගූ;</div>
            <div class="gathalast">තස්මා න චද්ධගූ සියා, න ච 
                <span class="note">(තස්මා න චද්ධගූ න ච (ක.))</span> දුක්ඛානුපතිතො සියා 
                <span class="note">(දුක්ඛානුපාතිතො (?))</span>.
            </div>
        </div>
        <div class="paragraph" para="303">
            <span class="paranum">303</span>
            <div class="gatha"> සද්ධො සීලෙන සම්පන්නො, යසොභොගසමප්පිතො;</div>
            <div class="gathalast">යං යං පදෙසං භජති, තත්ථ තත්ථෙව පූජිතො.</div>
        </div>
        <div class="paragraph" para="304">
            <span class="paranum">304</span>
            <div class="gatha"> දූරෙ සන්තො පකාසෙන්ති, හිමවන්තොව පබ්බතො;</div>
            <div class="gathalast">අසන්තෙත්ථ න දිස්සන්ති, රත්තිං ඛිත්තා යථා සරා.</div>
        </div>
        <div class="paragraph" para="305">
            <span class="paranum">305</span>
            <div class="gatha"> එකාසනං 
                <pb ed="P" n="0.0044"/> එකසෙය්‍යං, එකො චරමතන්දිතො;
            </div>
            <div class="gathalast">එකො දමයමත්තානං, වනන්තෙ රමිතො සියා.</div>
        </div>
    </div>
    <div class="centre ct_vagga ending">පකිණ්ණකවග්ගො එකවීසතිමො නිට්ඨිතො.</div>
</div>