<div class="chapter ct_vagga" node-id="27120">
    <span class="chapter ct_vagga">3. බාලවග්ගො</span>
    <div class="chapter-contents">
        <div class="paragraph" para="22">
            <span class="paranum">22</span>
            <div class="bodytext"> ‘‘‘ද්වෙමෙ 
                <pb ed="V" n="1.0076"/>, භික්ඛවෙ, බාලා. කතමෙ ද්වෙ? යො ච අච්චයං අච්චයතො න පස්සති, යො ච අච්චයං දෙසෙන්තස්ස යථාධම්මං නප්පටිග්ගණ්හාති 
                <pb ed="T" n="1.0076"/>. ඉමෙ ඛො, භික්ඛවෙ, ද්වෙ බාලා’ති. ‘ද්වෙමෙ 
                <pb ed="M" n="1.0061"/>, භික්ඛවෙ, පණ්ඩිතා. කතමෙ ද්වෙ? යො ච අච්චයං අච්චයතො පස්සති, යො ච අච්චයං දෙසෙන්තස්ස යථාධම්මං පටිග්ගණ්හාති. ඉමෙ ඛො, භික්ඛවෙ, ද්වෙ පණ්ඩිතා’’’ති.
            </div>
        </div>
        <div class="paragraph" para="23">
            <span class="paranum">23</span>
            <div class="bodytext"> ‘‘ද්වෙමෙ, භික්ඛවෙ, තථාගතං අබ්භාචික්ඛන්ති. කතමෙ ද්වෙ? දුට්ඨො වා දොසන්තරො, සද්ධො වා දුග්ගහිතෙන 
                <span class="note">(දුග්ගහීතෙන (සී.))</span>. ඉමෙ ඛො, භික්ඛවෙ, ද්වෙ තථාගතං අබ්භාචික්ඛන්තී’’ති.
            </div>
        </div>
        <div class="paragraph" para="24">
            <span class="paranum">24</span>
            <div class="bodytext"> ‘‘‘ද්වෙමෙ, භික්ඛවෙ, තථාගතං අබ්භාචික්ඛන්ති. කතමෙ ද්වෙ? යො 
                <pb ed="P" n="1.0060"/> ච අභාසිතං අලපිතං තථාගතෙන භාසිතං ලපිතං තථාගතෙනාති දීපෙති, යො ච භාසිතං ලපිතං තථාගතෙන අභාසිතං අලපිතං තථාගතෙනාති දීපෙති. ඉමෙ ඛො, භික්ඛවෙ, ද්වෙ තථාගතං අබ්භාචික්ඛන්තී’ති. ‘ද්වෙමෙ, භික්ඛවෙ, තථාගතං නාබ්භාචික්ඛන්ති. කතමෙ ද්වෙ? යො ච අභාසිතං අලපිතං තථාගතෙන අභාසිතං අලපිතං තථාගතෙනාති දීපෙති, යො ච භාසිතං ලපිතං තථාගතෙන භාසිතං ලපිතං තථාගතෙනාති දීපෙති. ඉමෙ ඛො, භික්ඛවෙ, ද්වෙ තථාගතං නාබ්භාචික්ඛන්තී’’’ති.
            </div>
        </div>
        <div class="paragraph" para="25">
            <span class="paranum">25</span>
            <div class="bodytext"> ‘‘ද්වෙමෙ, භික්ඛවෙ, තථාගතං අබ්භාචික්ඛන්ති. කතමෙ ද්වෙ? යො ච නෙය්‍යත්ථං සුත්තන්තං නීතත්ථො සුත්තන්තොති දීපෙති, යො ච නීතත්ථං සුත්තන්තං නෙය්‍යත්ථො සුත්තන්තොති දීපෙති. ඉමෙ ඛො, භික්ඛවෙ, ද්වෙ තථාගතං අබ්භාචික්ඛන්තී’’ති.</div>
        </div>
        <div class="paragraph" para="26">
            <span class="paranum">26</span>
            <div class="bodytext"> ‘‘ද්වෙමෙ, භික්ඛවෙ, තථාගතං නාබ්භාචික්ඛන්ති. කතමෙ ද්වෙ? යො ච නෙය්‍යත්ථං සුත්තන්තං නෙය්‍යත්ථො සුත්තන්තොති දීපෙති 
                <pb ed="T" n="1.0077"/>, යො ච නීතත්ථං සුත්තන්තං නීතත්ථො සුත්තන්තොති දීපෙති. ඉමෙ ඛො, භික්ඛවෙ, ද්වෙ තථාගතං නාබ්භාචික්ඛන්තී’’ති.
            </div>
        </div>
        <div class="paragraph" para="27">
            <span class="paranum">27</span>
            <div class="bodytext"> ‘‘පටිච්ඡන්නකම්මන්තස්ස 
                <pb ed="V" n="1.0077"/>, භික්ඛවෙ, ද්වින්නං ගතීනං අඤ්ඤතරා ගති පාටිකඞ්ඛා - නිරයො වා තිරච්ඡානයොනි වාති. අප්පටිච්ඡන්නකම්මන්තස්ස, භික්ඛවෙ, ද්වින්නං ගතීනං අඤ්ඤතරා ගති පාටිකඞ්ඛා - දෙවා වා මනුස්සා වා’’ති.
            </div>
        </div>
        <div class="paragraph" para="28">
            <span class="paranum">28</span>
            <div class="bodytext"> ‘‘මිච්ඡාදිට්ඨිකස්ස 
                <pb ed="M" n="1.0062"/>, භික්ඛවෙ, ද්වින්නං ගතීනං අඤ්ඤතරා ගති පාටිකඞ්ඛා - නිරයො වා තිරච්ඡානයොනි වා’’ති.
            </div>
        </div>
        <div class="paragraph" para="29">
            <span class="paranum">29</span>
            <div class="bodytext"> ‘‘සම්මාදිට්ඨිකස්ස, භික්ඛවෙ, ද්වින්නං ගතීනං අඤ්ඤතරා ගති පාටිකඞ්ඛා - දෙවා වා මනුස්සා වා’’ති.</div>
        </div>
        <div class="paragraph" para="30">
            <span class="paranum">30</span>
            <div class="bodytext"> ‘‘දුස්සීලස්ස, භික්ඛවෙ, ද්වෙ පටිග්ගාහා - නිරයො වා තිරච්ඡානයොනි වා. සීලවතො, භික්ඛවෙ, ද්වෙ පටිග්ගාහා - දෙවා වා මනුස්සා වා’’ති 
                <span class="note">(දෙවො වා මනුස්සො වාති (ක.))</span>.
            </div>
        </div>
        <div class="paragraph" para="31">
            <span class="paranum">31</span>
            <div class="bodytext"> ‘‘ද්වාහං, භික්ඛවෙ, අත්ථවසෙ සම්පස්සමානො අරඤ්ඤවනපත්ථානි 
                <span class="note">(අරඤ්ඤෙ පවනපත්ථානි (සී. පී.))</span> පන්තානි සෙනාසනානි පටිසෙවාමි. කතමෙ ද්වෙ? අත්තනො ච දිට්ඨධම්මසුඛවිහාරං සම්පස්සමානො, පච්ඡිමඤ්ච 
                <pb ed="P" n="1.0061"/> ජනතං අනුකම්පමානො. ඉමෙ ඛො අහං, භික්ඛවෙ, ද්වෙ අත්ථවසෙ සම්පස්සමානො අරඤ්ඤවනපත්ථානි පන්තානි සෙනාසනානි පටිසෙවාමී’’ති.
            </div>
        </div>
        <div class="paragraph" para="32">
            <span class="paranum">32</span>
            <div class="bodytext"> ‘‘ද්වෙ මෙ, භික්ඛවෙ, ධම්මා විජ්ජාභාගියා. කතමෙ ද්වෙ? සමථො ච විපස්සනා ච. සමථො, භික්ඛවෙ, භාවිතො කමත්ථ 
                <span class="note">(කිමත්ථ (ස්‍යා. කං.), කතමත්ථ (ක.))</span> මනුභොති? චිත්තං 
                <pb ed="T" n="1.0078"/> භාවීයති. චිත්තං භාවිතං කමත්ථමනුභොති? යො රාගො සො පහීයති. විපස්සනා, භික්ඛවෙ, භාවිතා කමත්ථමනුභොති? පඤ්ඤා භාවීයති. පඤ්ඤා භාවිතා කමත්ථමනුභොති? යා අවිජ්ජා සා පහීයති. රාගුපක්කිලිට්ඨං වා, භික්ඛවෙ, චිත්තං න විමුච්චති, අවිජ්ජුපක්කිලිට්ඨා වා පඤ්ඤා භාවීයති. ඉති ඛො, භික්ඛවෙ, රාගවිරාගා චෙතොවිමුත්ති, අවිජ්ජාවිරාගා පඤ්ඤාවිමුත්තී’’ති.
            </div>
        </div>
    </div>
    <div class="centre ct_vagga ending">බාලවග්ගො තතියො.</div>
</div>