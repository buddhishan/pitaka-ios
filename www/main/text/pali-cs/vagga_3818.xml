<div class="chapter ct_vagga" node-id="38180">
    <span class="chapter ct_vagga">9. පාපවග්ගො</span>
    <div class="chapter-contents">
        <div class="paragraph" para="116">
            <span class="paranum">116</span>
            <div class="gatha"> අභිත්ථරෙථ 
                <pb ed="V" n="0.0028"/> කල්‍යාණෙ, පාපා චිත්තං නිවාරයෙ;
            </div>
            <div class="gathalast">දන්ධඤ්හි කරොතො පුඤ්ඤං, පාපස්මිං රමතී මනො.</div>
        </div>
        <div class="paragraph" para="117">
            <span class="paranum">117</span>
            <div class="gatha"> පාපඤ්චෙ පුරිසො කයිරා, න නං 
                <span class="note">(න තං (සී. පී.))</span> කයිරා පුනප්පුනං;
            </div>
            <div class="gathalast">න තම්හි ඡන්දං කයිරාථ, දුක්ඛො පාපස්ස උච්චයො.</div>
        </div>
        <div class="paragraph" para="118">
            <span class="paranum">118</span>
            <div class="gatha"> පුඤ්ඤඤ්චෙ පුරිසො කයිරා, කයිරා නං 
                <span class="note">(කයිරාථෙතං (සී. ස්‍යා.), කයිරාථෙනං (පී.))</span> පුනප්පුනං;
            </div>
            <div class="gathalast">තම්හි ඡන්දං කයිරාථ, සුඛො පුඤ්ඤස්ස උච්චයො.</div>
        </div>
        <div class="paragraph" para="119">
            <span class="paranum">119</span>
            <div class="gatha"> පාපොපි 
                <pb ed="M" n="0.0031"/> පස්සති භද්‍රං, යාව පාපං න පච්චති;
            </div>
            <div class="gathalast">යදා ච පච්චති පාපං, අථ පාපො පාපානි 
                <span class="note">(අථ පාපානි (?))</span> පස්සති.
            </div>
        </div>
        <div class="paragraph" para="120">
            <span class="paranum">120</span>
            <div class="gatha"> භද්‍රොපි 
                <pb ed="T" n="0.0031"/>
                <pb ed="P" n="0.0018"/> පස්සති පාපං, යාව භද්‍රං න පච්චති;
            </div>
            <div class="gathalast">යදා ච පච්චති භද්‍රං, අථ භද්‍රො භද්‍රානි 
                <span class="note">(අථ භද්‍රානි (?))</span> පස්සති.
            </div>
        </div>
        <div class="paragraph" para="121">
            <span class="paranum">121</span>
            <div class="gatha"> මාවමඤ්ඤෙථ 
                <span class="note">(මාප්පමඤ්ඤෙථ (සී. ස්‍යා. පී.))</span> පාපස්ස, න මන්තං 
                <span class="note">(න මං තං (සී. පී.), න මත්තං (ස්‍යා.))</span> ආගමිස්සති;
            </div>
            <div class="gatha">උදබින්දුනිපාතෙන, උදකුම්භොපි පූරති;</div>
            <div class="gathalast">බාලො පූරති 
                <span class="note">(පූරති බාලො (සී. ක.), ආපූරති බාලො (ස්‍යා.))</span> පාපස්ස, ථොකං ථොකම්පි 
                <span class="note">(ථොක ථොකම්පි (සී. පී.))</span> ආචිනං.
            </div>
        </div>
        <div class="paragraph" para="122">
            <span class="paranum">122</span>
            <div class="gatha"> මාවමඤ්ඤෙථ පුඤ්ඤස්ස, න මන්තං ආගමිස්සති;</div>
            <div class="gatha">උදබින්දුනිපාතෙන, උදකුම්භොපි පූරති;</div>
            <div class="gathalast">ධීරො පූරති පුඤ්ඤස්ස, ථොකං ථොකම්පි ආචිනං.</div>
        </div>
        <div class="paragraph" para="123">
            <span class="paranum">123</span>
            <div class="gatha"> වාණිජොව භයං මග්ගං, අප්පසත්ථො මහද්ධනො;</div>
            <div class="gathalast">විසං ජීවිතුකාමොව, පාපානි පරිවජ්ජයෙ.</div>
        </div>
        <div class="paragraph" para="124">
            <span class="paranum">124</span>
            <div class="gatha"> පාණිම්හි 
                <pb ed="V" n="0.0029"/> චෙ වණො නාස්ස, හරෙය්‍ය පාණිනා විසං;
            </div>
            <div class="gathalast">නාබ්බණං විසමන්වෙති, නත්ථි පාපං අකුබ්බතො.</div>
        </div>
        <div class="paragraph" para="125">
            <span class="paranum">125</span>
            <div class="gatha"> යො 
                <pb ed="M" n="0.0032"/> අප්පදුට්ඨස්ස නරස්ස දුස්සති, සුද්ධස්ස පොසස්ස අනඞ්ගණස්ස;
            </div>
            <div class="gathalast">තමෙව බාලං පච්චෙති පාපං, සුඛුමො රජො පටිවාතංව ඛිත්තො.</div>
        </div>
        <div class="paragraph" para="126">
            <span class="paranum">126</span>
            <div class="gatha"> ගබ්භමෙකෙ උප්පජ්ජන්ති, නිරයං පාපකම්මිනො;</div>
            <div class="gathalast">සග්ගං සුගතිනො යන්ති, පරිනිබ්බන්ති අනාසවා.</div>
        </div>
        <div class="paragraph" para="127">
            <span class="paranum">127</span>
            <div class="gatha"> න 
                <pb ed="P" n="0.0019"/> අන්තලික්ඛෙ න සමුද්දමජ්ඣෙ, න පබ්බතානං විවරං පවිස්ස 
                <span class="note">(පවිසං (ස්‍යා.))</span>;
            </div>
            <div class="gathalast">න 
                <pb ed="T" n="0.0032"/> විජ්ජතී 
                <span class="note">(න විජ්ජති (ක. සී. පී. ක.))</span> සො ජගතිප්පදෙසො, යත්ථට්ඨිතො 
                <span class="note">(යත්‍රට්ඨිතො (ස්‍යා.))</span> මුච්චෙය්‍ය පාපකම්මා.
            </div>
        </div>
        <div class="paragraph" para="128">
            <span class="paranum">128</span>
            <div class="gatha"> න අන්තලික්ඛෙ න සමුද්දමජ්ඣෙ, න පබ්බතානං විවරං පවිස්ස;</div>
            <div class="gathalast">න විජ්ජතී සො ජගතිප්පදෙසො, යත්ථට්ඨිතං 
                <span class="note">(යත්‍රට්ඨිතං (ස්‍යා.))</span> නප්පසහෙය්‍ය මච්චු.
            </div>
        </div>
    </div>
    <div class="centre ct_vagga ending">පාපවග්ගො නවමො නිට්ඨිතො.</div>
</div>