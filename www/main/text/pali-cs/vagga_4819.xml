<div class="chapter ct_vagga" node-id="48190">
    <span class="chapter ct_vagga">10. පදුමබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> අනොමදස්සිස්ස 
                <pb ed="T" n="2.0467"/>
                <pb ed="P" n="0.0031"/> අපරෙන, සම්බුද්ධො ද්විපදුත්තමො;
            </div>
            <div class="gathalast">පදුමො නාම නාමෙන, අසමො අප්පටිපුග්ගලො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> තස්සාපි අසමං සීලං, සමාධිපි අනන්තකො;</div>
            <div class="gathalast">අසඞ්ඛෙය්‍යං ඤාණවරං, විමුත්තිපි අනූපමා.</div>
        </div>
        <div class="paragraph" para="3">
            <span class="paranum">3</span>
            <div class="gatha"> තස්සාපි 
                <pb ed="M" n="2.0339"/> අතුලතෙජස්ස, ධම්මචක්කප්පවත්තනෙ;
            </div>
            <div class="gathalast">අභිසමයා තයො ආසුං, මහාතමපවාහනා.</div>
        </div>
        <div class="paragraph" para="4">
            <span class="paranum">4</span>
            <div class="gatha"> පඨමාභිසමයෙ බුද්ධො, කොටිසතමබොධයි;</div>
            <div class="gathalast">දුතියාභිසමයෙ ධීරො, නවුතිකොටිමබොධයි.</div>
        </div>
        <div class="paragraph" para="5">
            <span class="paranum">5</span>
            <div class="gatha"> යදා ච පදුමො බුද්ධො, ඔවදී සකමත්‍රජං;</div>
            <div class="gathalast">තදා අසීතිකොටීනං, තතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා තයො ආසුං, පදුමස්ස මහෙසිනො;</div>
            <div class="gathalast">කොටිසතසහස්සානං, පඨමො ආසි සමාගමො.</div>
        </div>
        <div class="paragraph" para="7">
            <span class="paranum">7</span>
            <div class="gatha"> කථිනත්ථාරසමයෙ 
                <pb ed="V" n="2.0325"/>, උප්පන්නෙ කථිනචීවරෙ;
            </div>
            <div class="gathalast">ධම්මසෙනාපතිත්ථාය, භික්ඛූ සිබ්බිංසු 
                <span class="note">(යාචිංසු (ක.))</span> චීවරං.
            </div>
        </div>
        <div class="paragraph" para="8">
            <span class="paranum">8</span>
            <div class="gatha"> තදා තෙ විමලා භික්ඛූ, ඡළභිඤ්ඤා මහිද්ධිකා;</div>
            <div class="gathalast">තීණි සතසහස්සානි, සමිංසු අපරාජිතා.</div>
        </div>
        <div class="paragraph" para="9">
            <span class="paranum">9</span>
            <div class="gatha"> පුනාපරං සො නරාසභො 
                <span class="note">(නරවුසභො (ස්‍යා. කං.))</span>, පවනෙ වාසං උපාගමි;
            </div>
            <div class="gathalast">තදා සමාගමො ආසි, ද්වින්නං සතසහස්සිනං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> අහං තෙන සමයෙන, සීහො ආසිං මිගාධිභූ;</div>
            <div class="gathalast">විවෙකමනුබ්‍රූහන්තං 
                <pb ed="T" n="2.0468"/>, පවනෙ අද්දසං ජිනං.
            </div>
        </div>
        <div class="paragraph" para="11">
            <span class="paranum">11</span>
            <div class="gatha"> වන්දිත්වා සිරසා පාදෙ, කත්වාන තං පදක්ඛිණං;</div>
            <div class="gathalast">තික්ඛත්තුං අභිනාදිත්වා, සත්තාහං ජිනමුපට්ඨහං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සත්තාහං වරසමාපත්තියා, වුට්ඨහිත්වා තථාගතො;</div>
            <div class="gathalast">මනසා චින්තයිත්වාන, කොටිභික්ඛූ සමානයි.</div>
        </div>
        <div class="paragraph" para="13">
            <span class="paranum">13</span>
            <div class="gatha"> තදාපි සො මහාවීරො, තෙසං මජ්ඣෙ වියාකරි;</div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="14">
            <span class="paranum">14</span>
            <div class="gatha"> ‘‘පධානං පදහිත්වාන...පෙ.... 
                <pb ed="T" n="2.0469"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="15">
            <span class="paranum">15</span>
            <div class="gatha"> තස්සාපි වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="16">
            <span class="paranum">16</span>
            <div class="gatha"> චම්පකං නාම නගරං, අසමො නාම ඛත්තියො;</div>
            <div class="gathalast">අසමා නාම ජනිකා, පදුමස්ස මහෙසිනො.</div>
        </div>
        <div class="paragraph" para="17">
            <span class="paranum">17</span>
            <div class="gatha"> දසවස්සසහස්සානි 
                <pb ed="M" n="2.0340"/>
                <pb ed="P" n="0.0032"/>, අගාරං අජ්ඣ සො වසි;
            </div>
            <div class="gathalast">නන්දාවසුයසුත්තරා 
                <pb ed="T" n="2.0470"/>, තයො පාසාදමුත්තමා.
            </div>
        </div>
        <div class="paragraph" para="18">
            <span class="paranum">18</span>
            <div class="gatha"> තෙත්තිංස ච සහස්සානි, නාරියො සමලඞ්කතා;</div>
            <div class="gathalast">උත්තරා නාම සා නාරී, රම්මො නාමාසි අත්‍රජො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> නිමිත්තෙ චතුරො දිස්වා, රථයානෙන නික්ඛමි;</div>
            <div class="gathalast">අනූනඅට්ඨමාසානි, පධානං පදහී ජිනො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> බ්‍රහ්මුනා යාචිතො සන්තො, පදුමො ලොකනායකො;</div>
            <div class="gathalast">වත්ති චක්කං මහාවීරො, ධනඤ්චුය්‍යානමුත්තමෙ.</div>
        </div>
        <div class="paragraph" para="21">
            <span class="paranum">21</span>
            <div class="gatha"> සාලො ච උපසාලො ච, අහෙසුං අග්ගසාවකා;</div>
            <div class="gathalast">වරුණො නාමුපට්ඨාකො, පදුමස්ස මහෙසිනො.</div>
        </div>
        <div class="paragraph" para="22">
            <span class="paranum">22</span>
            <div class="gatha"> රාධා 
                <pb ed="V" n="2.0326"/> චෙව සුරාධා ච, අහෙසුං අග්ගසාවිකා;
            </div>
            <div class="gathalast">බොධි තස්ස භගවතො, මහාසොණොති වුච්චති.</div>
        </div>
        <div class="paragraph" para="23">
            <span class="paranum">23</span>
            <div class="gatha"> භිය්‍යො චෙව අසමො ච, අහෙසුං අග්ගුපට්ඨකා;</div>
            <div class="gathalast">රුචී ච නන්දරාමා ච, අහෙසුං අග්ගුපට්ඨිකා.</div>
        </div>
        <div class="paragraph" para="24">
            <span class="paranum">24</span>
            <div class="gatha"> අට්ඨපණ්ණාසරතනං, අච්චුග්ගතො මහාමුනි;</div>
            <div class="gathalast">පභා නිද්ධාවතී තස්ස, අසමා සබ්බසො දිසා.</div>
        </div>
        <div class="paragraph" para="25">
            <span class="paranum">25</span>
            <div class="gatha"> චන්දප්පභා සූරියප්පභා, රතනග්ගිමණිප්පභා;</div>
            <div class="gathalast">සබ්බාපි තා හතා හොන්ති, පත්වා ජිනපභුත්තමං.</div>
        </div>
        <div class="paragraph" para="26">
            <span class="paranum">26</span>
            <div class="gatha"> වස්සසතසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="27">
            <span class="paranum">27</span>
            <div class="gatha"> පරිපක්කමානසෙ 
                <pb ed="T" n="2.0471"/> සත්තෙ, බොධයිත්වා අසෙසතො;
            </div>
            <div class="gathalast">සෙසකෙ අනුසාසිත්වා, නිබ්බුතො සො සසාවකො.</div>
        </div>
        <div class="paragraph" para="28">
            <span class="paranum">28</span>
            <div class="gatha"> උරගොව තචං ජිණ්ණං, වද්ධපත්තංව පාදපො;</div>
            <div class="gathalast">ජහිත්වා සබ්බසඞ්ඛාරෙ, නිබ්බුතො සො යථා සිඛී.</div>
        </div>
        <div class="paragraph" para="29">
            <span class="paranum">29</span>
            <div class="gatha"> පදුමො ජිනවරො සත්ථා, ධම්මාරාමම්හි නිබ්බුතො;</div>
            <div class="gathalast">ධාතුවිත්ථාරිකං ආසි, තෙසු තෙසු පදෙසතොති.</div>
        </div>
    </div>
    <div class="centre ct_vagga ending">පදුමස්ස භගවතො වංසො අට්ඨමො.</div>
</div>