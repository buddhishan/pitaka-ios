<div class="chapter ct_vagga" node-id="29240">
    <span class="chapter ct_vagga">(15) 5. ආභාවග්ගො</span>
    <div class="chapter-contents">
        <div class="subhead ct_sutta" node-id="29241">
            <span class="subhead ct_sutta">1. ආභාසුත්තං</span>
            <div class="subhead-contents">
                <div class="paragraph" para="141">
                    <span class="paranum">141</span>
                    <div class="bodytext"> ‘‘චතස්සො 
                        <pb ed="V" n="1.0160"/> ඉමා, භික්ඛවෙ, ආභා. කතමා චතස්සො? චන්දාභා, සූරියාභා, අග්ගාභා, පඤ්ඤාභා - ඉමා ඛො, භික්ඛවෙ, චතස්සො ආභා. එතදග්ගං, භික්ඛවෙ, ඉමාසං චතුන්නං 
                        <span class="note">(චතස්සන්නං (ස්‍යා. කං.) සද්දනීතිපදමාලා පස්සිතබ්බා)</span> ආභානං යදිදං පඤ්ඤාභා’’ති. පඨමං.
                    </div>
                </div>
            </div>
        </div>
        <div class="subhead ct_sutta" node-id="29242">
            <span class="subhead ct_sutta">2. පභාසුත්තං</span>
            <div class="subhead-contents">
                <div class="paragraph" para="142">
                    <span class="paranum">142</span>
                    <div class="bodytext"> ‘‘චතස්සො ඉමා, භික්ඛවෙ, පභා. කතමා චතස්සො? චන්දප්පභා 
                        <pb ed="T" n="2.0188"/>, සූරියප්පභා, අග්ගිප්පභා, පඤ්ඤාපභා - ඉමා ඛො, භික්ඛවෙ, චතස්සො පභා. එතදග්ගං, භික්ඛවෙ, ඉමාසං චතුන්නං පභානං යදිදං පඤ්ඤාපභා’’ති. දුතියං.
                    </div>
                </div>
            </div>
        </div>
        <div class="subhead ct_sutta" node-id="29243">
            <span class="subhead ct_sutta">3. ආලොකසුත්තං</span>
            <div class="subhead-contents">
                <div class="paragraph" para="143">
                    <span class="paranum">143</span>
                    <div class="bodytext"> ‘‘චත්තාරොමෙ, භික්ඛවෙ, ආලොකා. කතමෙ චත්තාරො? චන්දාලොකො, සූරියාලොකො, අග්ගාලොකො, පඤ්ඤාලොකො - ඉමෙ ඛො, භික්ඛවෙ, චත්තාරො ආලොකා. එතදග්ගං, භික්ඛවෙ, ඉමෙසං චතුන්නං ආලොකානං යදිදං පඤ්ඤාලොකො’’ති. තතියං.</div>
                </div>
            </div>
        </div>
        <div class="subhead ct_sutta" node-id="29244">
            <span class="subhead ct_sutta">4. ඔභාසසුත්තං</span>
            <div class="subhead-contents">
                <div class="paragraph" para="144">
                    <span class="paranum">144</span>
                    <div class="bodytext"> ‘‘චත්තාරොමෙ 
                        <pb ed="M" n="1.0457"/>, භික්ඛවෙ, ඔභාසා. කතමෙ චත්තාරො? චන්දොභාසො, සූරියොභාසො, අග්ගොභාසො, පඤ්ඤොභාසො - ඉමෙ 
                        <pb ed="P" n="2.0140"/> ඛො, භික්ඛවෙ, චත්තාරො ඔභාසා. එතදග්ගං, භික්ඛවෙ, ඉමෙසං චතුන්නං ඔභාසානං යදිදං පඤ්ඤොභාසො’’ති. චතුත්ථං.
                    </div>
                </div>
            </div>
        </div>
        <div class="subhead ct_sutta" node-id="29245">
            <span class="subhead ct_sutta">5. පජ්ජොතසුත්තං</span>
            <div class="subhead-contents">
                <div class="paragraph" para="145">
                    <span class="paranum">145</span>
                    <div class="bodytext"> ‘‘චත්තාරොමෙ 
                        <pb ed="V" n="1.0161"/>, භික්ඛවෙ, පජ්ජොතා. කතමෙ චත්තාරො? චන්දපජ්ජොතො, සූරියපජ්ජොතො, අග්ගිපජ්ජොතො, පඤ්ඤාපජ්ජොතො - ඉමෙ ඛො, භික්ඛවෙ, චත්තාරො පජ්ජොතා. එතදග්ගං, භික්ඛවෙ, ඉමෙසං චතුන්නං පජ්ජොතානං යදිදං පඤ්ඤාපජ්ජොතො’’ති. පඤ්චමං.
                    </div>
                </div>
            </div>
        </div>
        <div class="subhead ct_sutta" node-id="29246">
            <span class="subhead ct_sutta">6. පඨමකාලසුත්තං</span>
            <div class="subhead-contents">
                <div class="paragraph" para="146">
                    <span class="paranum">146</span>
                    <div class="bodytext"> ‘‘චත්තාරොමෙ, භික්ඛවෙ, කාලා. කතමෙ චත්තාරො? කාලෙන ධම්මස්සවනං, කාලෙන ධම්මසාකච්ඡා, කාලෙන සම්මසනා 
                        <span class="note">(කාලෙන සමථො (සී. ස්‍යා. කං. පී.))</span>, කාලෙන විපස්සනා - ඉමෙ ඛො, භික්ඛවෙ, චත්තාරො කාලා’’ති. ඡට්ඨං.
                    </div>
                </div>
            </div>
        </div>
        <div class="subhead ct_sutta" node-id="29247">
            <span class="subhead ct_sutta">7. දුතියකාලසුත්තං</span>
            <div class="subhead-contents">
                <div class="paragraph" para="147">
                    <span class="paranum">147</span>
                    <div class="bodytext"> ‘‘චත්තාරොමෙ, භික්ඛවෙ, කාලා සම්මා භාවියමානා සම්මා අනුපරිවත්තියමානා අනුපුබ්බෙන ආසවානං ඛයං පාපෙන්ති. කතමෙ චත්තාරො? කාලෙන ධම්මස්සවනං, කාලෙන ධම්මසාකච්ඡා, කාලෙන සම්මසනා, කාලෙන විපස්සනා 
                        <pb ed="T" n="2.0189"/> - ඉමෙ ඛො, භික්ඛවෙ, චත්තාරො කාලා සම්මා භාවියමානා සම්මා අනුපරිවත්තියමානා අනුපුබ්බෙන ආසවානං ඛයං පාපෙන්ති.
                    </div>
                    <div class="bodytext">‘‘සෙය්‍යථාපි, භික්ඛවෙ, උපරිපබ්බතෙ ථුල්ලඵුසිතකෙ දෙවෙ වස්සන්තෙ තං උදකං යථානින්නං පවත්තමානං පබ්බතකන්දරපදරසාඛා පරිපූරෙති; පබ්බතකන්දරපදරසාඛා පරිපූරා කුසොබ්භෙ පරිපූරෙන්ති; කුසොබ්භා පරිපූරා මහාසොබ්භෙ පරිපූරෙන්ති; මහාසොබ්භා පරිපූරා කුන්නදියො පරිපූරෙන්ති; කුන්නදියො 
                        <pb ed="M" n="1.0458"/> පරිපූරා මහානදියො පරිපූරෙන්ති; මහානදියො පරිපූරා සමුද්දං 
                        <span class="note">(සමුද්දං සාගරං (සී. පී. ක.), සමුද්දසාගරං (ස්‍යා. කං.))</span> පරිපූරෙන්ති. එවමෙවං ඛො, භික්ඛවෙ, ඉමෙ චත්තාරො කාලා සම්මා භාවියමානා සම්මා අනුපරිවත්තියමානා අනුපුබ්බෙන ආසවානං ඛයං පාපෙන්තී’’ති. සත්තමං.
                    </div>
                </div>
            </div>
        </div>
        <div class="subhead ct_sutta" node-id="29248">
            <span class="subhead ct_sutta">8. දුච්චරිතසුත්තං</span>
            <div class="subhead-contents">
                <div class="paragraph" para="148">
                    <span class="paranum">148</span>
                    <div class="bodytext"> ‘‘චත්තාරිමානි 
                        <pb ed="V" n="1.0162"/>
                        <pb ed="P" n="2.0141"/>, භික්ඛවෙ, වචීදුච්චරිතානි. කතමානි චත්තාරි? මුසාවාදො, පිසුණා වාචා, ඵරුසා වාචා, සම්ඵප්පලාපො - ඉමානි ඛො, භික්ඛවෙ, චත්තාරි වචීදුච්චරිතානී’’ති. අට්ඨමං.
                    </div>
                </div>
            </div>
        </div>
        <div class="subhead ct_sutta" node-id="29249">
            <span class="subhead ct_sutta">9. සුචරිතසුත්තං</span>
            <div class="subhead-contents">
                <div class="paragraph" para="149">
                    <span class="paranum">149</span>
                    <div class="bodytext"> ‘‘චත්තාරිමානි, භික්ඛවෙ, වචීසුචරිතානි. කතමානි චත්තාරි? සච්චවාචා, අපිසුණා වාචා, සණ්හා වාචා, මන්තභාසා - ඉමානි ඛො, භික්ඛවෙ, චත්තාරි වචීසුචරිතානී’’ති. නවමං.</div>
                </div>
            </div>
        </div>
        <div class="subhead ct_sutta" node-id="292410">
            <span class="subhead ct_sutta">10. සාරසුත්තං</span>
            <div class="subhead-contents">
                <div class="paragraph" para="150">
                    <span class="paranum">150</span>
                    <div class="bodytext"> ‘‘චත්තාරොමෙ, භික්ඛවෙ, සාරා. කතමෙ චත්තාරො? සීලසාරො, සමාධිසාරො, පඤ්ඤාසාරො, විමුත්තිසාරො - ඉමෙ ඛො, භික්ඛවෙ, චත්තාරො සාරා’’ති. දසමං.</div>
                </div>
            </div>
        </div>
    </div>
    <div class="centre ct_vagga ending">ආභාවග්ගො පඤ්චමො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">ආභා පභා ච ආලොකා, ඔභාසා චෙව පජ්ජොතා;</div>
        <div class="gathalast ct_vagga">ද්වෙ කාලා චරිතා ද්වෙ ච, හොන්ති සාරෙන තෙ දසාති.</div>
    </div>
</div>
<chapter-ending/>
<div class="centre ct_pannasaka ending">තතියපණ්ණාසකං සමත්තං.</div>