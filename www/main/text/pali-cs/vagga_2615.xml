<div class="chapter ct_vagga" node-id="26150">
    <span class="chapter ct_vagga">6. අච්ඡරාසඞ්ඝාතවග්ගො</span>
    <div class="chapter-contents">
        <div class="paragraph" para="51">
            <span class="paranum">51</span>
            <div class="bodytext"> ‘‘පභස්සරමිදං 
                <pb ed="V" n="1.0013"/>, භික්ඛවෙ, චිත්තං. තඤ්ච ඛො ආගන්තුකෙහි උපක්කිලෙසෙහි උපක්කිලිට්ඨං. තං අස්සුතවා පුථුජ්ජනො යථාභූතං නප්පජානාති. තස්මා ‘අස්සුතවතො පුථුජ්ජනස්ස චිත්තභාවනා නත්ථී’ති වදාමී’’ති. පඨමං.
            </div>
        </div>
        <div class="paragraph" para="52">
            <span class="paranum">52</span>
            <div class="bodytext"> ‘‘පභස්සරමිදං 
                <pb ed="T" n="1.0012"/>, භික්ඛවෙ, චිත්තං. තඤ්ච ඛො ආගන්තුකෙහි උපක්කිලෙසෙහි විප්පමුත්තං. තං සුතවා අරියසාවකො යථාභූතං පජානාති. තස්මා ‘සුතවතො අරියසාවකස්ස චිත්තභාවනා අත්ථී’ති වදාමී’’ති. දුතියං.
            </div>
        </div>
        <div class="paragraph" para="53">
            <span class="paranum">53</span>
            <div class="bodytext"> ‘‘අච්ඡරාසඞ්ඝාතමත්තම්පි චෙ, භික්ඛවෙ, භික්ඛු මෙත්තාචිත්තං 
                <span class="note">(මෙත්තං චිත්තං (සී.), මෙත්තචිත්තං (ස්‍යා. කං. පී. ක.))</span> ආසෙවති; අයං වුච්චති, භික්ඛවෙ - ‘භික්ඛු අරිත්තජ්ඣානො විහරති සත්ථුසාසනකරො ඔවාදපතිකරො, අමොඝං රට්ඨපිණ්ඩං භුඤ්ජති’. කො පන වාදො යෙ නං බහුලීකරොන්තී’’ති! තතියං.
            </div>
        </div>
        <div class="paragraph" para="54">
            <span class="paranum">54</span>
            <div class="bodytext"> ‘‘අච්ඡරාසඞ්ඝාතමත්තම්පි 
                <pb ed="M" n="1.0010"/> චෙ, භික්ඛවෙ, භික්ඛු මෙත්තාචිත්තං භාවෙති; අයං වුච්චති, භික්ඛවෙ - ‘භික්ඛු අරිත්තජ්ඣානො විහරති සත්ථුසාසනකරො ඔවාදපතිකරො, අමොඝං රට්ඨපිණ්ඩං භුඤ්ජති’. කො පන වාදො යෙ නං බහුලීකරොන්තී’’ති! චතුත්ථං.
            </div>
        </div>
        <div class="paragraph" para="55">
            <span class="paranum">55</span>
            <div class="bodytext"> ‘‘අච්ඡරාසඞ්ඝාතමත්තම්පි 
                <pb ed="P" n="1.0011"/> චෙ, භික්ඛවෙ, භික්ඛු මෙත්තාචිත්තං මනසි කරොති; අයං වුච්චති, භික්ඛවෙ - ‘භික්ඛු අරිත්තජ්ඣානො විහරති සත්ථුසාසනකරො ඔවාදපතිකරො අමොඝං රට්ඨපිණ්ඩං භුඤ්ජති’. කො පන වාදො යෙ නං බහුලීකරොන්තී’’ති! පඤ්චමං.
            </div>
        </div>
        <div class="paragraph" para="56">
            <span class="paranum">56</span>
            <div class="bodytext"> ‘‘යෙ කෙචි, භික්ඛවෙ, ධම්මා අකුසලා අකුසලභාගියා අකුසලපක්ඛිකා, සබ්බෙ තෙ මනොපුබ්බඞ්ගමා. මනො තෙසං ධම්මානං පඨමං උප්පජ්ජති, අන්වදෙව අකුසලා ධම්මා’’ති. ඡට්ඨං.</div>
        </div>
        <div class="paragraph" para="57">
            <span class="paranum">57</span>
            <div class="bodytext"> ‘‘යෙ 
                <pb ed="V" n="1.0014"/> කෙචි, භික්ඛවෙ, ධම්මා කුසලා කුසලභාගියා කුසලපක්ඛිකා, සබ්බෙ තෙ මනොපුබ්බඞ්ගමා. මනො තෙසං ධම්මානං පඨමං උප්පජ්ජති, අන්වදෙව 
                <pb ed="T" n="1.0013"/> කුසලා ධම්මා’’ති. සත්තමං.
            </div>
        </div>
        <div class="paragraph" para="58">
            <span class="paranum">58</span>
            <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා අකුසලා ධම්මා උප්පජ්ජන්ති උප්පන්නා වා කුසලා ධම්මා පරිහායන්ති යථයිදං, භික්ඛවෙ, පමාදො. පමත්තස්ස, භික්ඛවෙ, අනුප්පන්නා චෙව අකුසලා ධම්මා උප්පජ්ජන්ති උප්පන්නා ච කුසලා ධම්මා පරිහායන්තී’’ති. අට්ඨමං.</div>
        </div>
        <div class="paragraph" para="59">
            <span class="paranum">59</span>
            <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා කුසලා ධම්මා උප්පජ්ජන්ති උප්පන්නා වා අකුසලා ධම්මා පරිහායන්ති යථයිදං, භික්ඛවෙ, අප්පමාදො. අප්පමත්තස්ස, භික්ඛවෙ, අනුප්පන්නා චෙව කුසලා ධම්මා උප්පජ්ජන්ති උප්පන්නා ච අකුසලා ධම්මා පරිහායන්තී’’ති. නවමං.</div>
        </div>
        <div class="paragraph" para="60">
            <span class="paranum">60</span>
            <div class="bodytext"> ‘‘නාහං, භික්ඛවෙ, අඤ්ඤං එකධම්මම්පි සමනුපස්සාමි යෙන අනුප්පන්නා වා අකුසලා ධම්මා උප්පජ්ජන්ති උප්පන්නා වා කුසලා ධම්මා පරිහායන්ති යථයිදං, භික්ඛවෙ, කොසජ්ජං. කුසීතස්ස, භික්ඛවෙ, අනුප්පන්නා චෙව අකුසලා ධම්මා උප්පජ්ජන්ති උප්පන්නා ච කුසලා ධම්මා පරිහායන්තී’’ති. දසමං.</div>
        </div>
    </div>
    <div class="centre ct_vagga ending">අච්ඡරාසඞ්ඝාතවග්ගො ඡට්ඨො.</div>
</div>