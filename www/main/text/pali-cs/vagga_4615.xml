<div class="chapter ct_vagga" node-id="46150">
    <span class="chapter ct_vagga">6. බීජනිවග්ගො</span>
    <div class="chapter-contents">
        <div class="subhead ct_sutta" node-id="46151">
            <span class="subhead ct_sutta">1. විධූපනදායකත්ථෙරඅපදානං</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="gatha"> ‘‘පදුමුත්තරබුද්ධස්ස 
                        <pb ed="M" n="1.0115"/>
                        <pb ed="V" n="1.0102"/>, ලොකජෙට්ඨස්ස තාදිනො;
                    </div>
                    <div class="gathalast">බීජනිකා 
                        <span class="note">(වීජනිකා (සී. ස්‍යා.))</span> මයා දින්නා, ද්විපදින්දස්ස තාදිනො.
                    </div>
                </div>
                <div class="paragraph" para="2">
                    <span class="paranum">2</span>
                    <div class="gatha"> ‘‘සකං චිත්තං පසාදෙත්වා, පග්ගහෙත්වාන අඤ්ජලිං;</div>
                    <div class="gathalast">සම්බුද්ධමභිවාදෙත්වා, පක්කමිං උත්තරාමුඛො.</div>
                </div>
                <div class="paragraph" para="3">
                    <span class="paranum">3</span>
                    <div class="gatha"> ‘‘බීජනිං 
                        <pb ed="T" n="1.0149"/> පග්ගහෙත්වාන, සත්ථා ලොකග්ගනායකො 
                        <span class="note">(ලොකෙ අනුත්තරො (සී.))</span>;
                    </div>
                    <div class="gathalast">භික්ඛුසඞ්ඝෙ ඨිතො සන්තො, ඉමා ගාථා අභාසථ.</div>
                </div>
                <div class="paragraph" para="4">
                    <span class="paranum">4</span>
                    <div class="gatha"> ‘‘‘ඉමිනා බීජනිදානෙන, චිත්තස්ස පණිධීහි 
                        <span class="note">(චෙතනාපණිධීහි (අඤ්ඤත්ථ))</span> ච;
                    </div>
                    <div class="gathalast">කප්පානං සතසහස්සං, විනිපාතං න ගච්ඡති’.</div>
                </div>
                <div class="paragraph" para="5">
                    <span class="paranum">5</span>
                    <div class="gatha"> ‘‘ආරද්ධවීරියො පහිතත්තො, චෙතොගුණසමාහිතො;</div>
                    <div class="gathalast">ජාතියා සත්තවස්සොහං, අරහත්තං අපාපුණිං.</div>
                </div>
                <div class="paragraph" para="6">
                    <span class="paranum">6</span>
                    <div class="gatha"> ‘‘සට්ඨිකප්පසහස්සම්හි, බීජමානසනාමකා;</div>
                    <div class="gathalast">සොළසාසිංසු රාජානො, චක්කවත්තී මහබ්බලා.</div>
                </div>
                <div class="paragraph" para="7">
                    <span class="paranum">7</span>
                    <div class="gatha"> ‘‘පටිසම්භිදා 
                        <pb ed="P" n="1.0104"/> චතස්සො, විමොක්ඛාපි ච අට්ඨිමෙ;
                    </div>
                    <div class="gathalast">ඡළභිඤ්ඤා සච්ඡිකතා, කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා විධූපනදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">විධූපනදායකත්ථෙරස්සාපදානං පඨමං.</div>
        </div>
        <div class="subhead ct_sutta" node-id="46152">
            <span class="subhead ct_sutta">2. සතරංසිත්ථෙරඅපදානං</span>
            <div class="subhead-contents">
                <div class="paragraph" para="8">
                    <span class="paranum">8</span>
                    <div class="gatha"> ‘‘උබ්බිද්ධං සෙලමාරුය්හ, නිසීදි පුරිසුත්තමො;</div>
                    <div class="gathalast">පබ්බතස්සාවිදූරම්හි, බ්‍රාහ්මණො මන්තපාරගූ.</div>
                </div>
                <div class="paragraph" para="9">
                    <span class="paranum">9</span>
                    <div class="gatha"> ‘‘උපවිට්ඨං 
                        <pb ed="V" n="1.0103"/> මහාවීරං, දෙවදෙවං නරාසභං;
                    </div>
                    <div class="gathalast">අඤ්ජලිං පග්ගහෙත්වාන, සන්ථවිං ලොකනායකං.</div>
                </div>
                <div class="paragraph" para="10">
                    <span class="paranum">10</span>
                    <div class="gatha"> ‘‘‘එස 
                        <pb ed="T" n="1.0150"/>
                        <pb ed="M" n="1.0116"/> බුද්ධො මහාවීරො, වරධම්මප්පකාසකො;
                    </div>
                    <div class="gathalast">ජලති අග්ගිඛන්ධොව, භික්ඛුසඞ්ඝපුරක්ඛතො.</div>
                </div>
                <div class="paragraph" para="11">
                    <span class="paranum">11</span>
                    <div class="gatha"> ‘‘‘මහාසමුද්දොව‘ක්ඛුබ්භො 
                        <span class="note">(’ක්ඛොභො (සී. ස්‍යා.))</span>, අණ්ණවොව දුරුත්තරො;
                    </div>
                    <div class="gathalast">මිගරාජාවසම්භීතො 
                        <span class="note">(ඡම්භිතො (ක.))</span>, ධම්මං දෙසෙති චක්ඛුමා’.
                    </div>
                </div>
                <div class="paragraph" para="12">
                    <span class="paranum">12</span>
                    <div class="gatha"> ‘‘මම සඞ්කප්පමඤ්ඤාය, පදුමුත්තරනායකො;</div>
                    <div class="gathalast">භික්ඛුසඞ්ඝෙ ඨිතො සත්ථා, ඉමා ගාථා අභාසථ.</div>
                </div>
                <div class="paragraph" para="13">
                    <span class="paranum">13</span>
                    <div class="gatha"> ‘‘‘යෙනායං 
                        <span class="note">(යෙනාහං (ක.))</span> අඤ්ජලී දින්නො, බුද්ධසෙට්ඨො ච ථොමිතො;
                    </div>
                    <div class="gathalast">තිංසකප්පසහස්සානි, දෙවරජ්ජං කරිස්සති.</div>
                </div>
                <div class="paragraph" para="14">
                    <span class="paranum">14</span>
                    <div class="gatha"> ‘‘‘කප්පසතසහස්සම්හි, අඞ්ගීරසසනාමකො;</div>
                    <div class="gathalast">විවට්ටච්ඡදො 
                        <span class="note">(විවත්ථච්ඡද්දො (සී.))</span> සම්බුද්ධො, උප්පජ්ජිස්සති තාවදෙ.
                    </div>
                </div>
                <div class="paragraph" para="15">
                    <span class="paranum">15</span>
                    <div class="gatha"> ‘‘‘තස්ස ධම්මෙසු දායාදො, ඔරසො ධම්මනිම්මිතො;</div>
                    <div class="gathalast">සතරංසීති නාමෙන, අරහා සො භවිස්සති’.</div>
                </div>
                <div class="paragraph" para="16">
                    <span class="paranum">16</span>
                    <div class="gatha"> ‘‘ජාතියා සත්තවස්සොහං, පබ්බජිං අනගාරියං;</div>
                    <div class="gathalast">සතරංසිම්හි නාමෙන, පභා නිද්ධාවතෙ මම.</div>
                </div>
                <div class="paragraph" para="17">
                    <span class="paranum">17</span>
                    <div class="gatha"> ‘‘මණ්ඩපෙ රුක්ඛමූලෙ වා, ඣායී ඣානරතො අහං;</div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="18">
                    <span class="paranum">18</span>
                    <div class="gatha"> ‘‘සට්ඨිකප්පසහස්සම්හි, චතුරො රාමනාමකා;</div>
                    <div class="gathalast">සත්තරතනසම්පන්නා, චක්කවත්තී මහබ්බලා.</div>
                </div>
                <div class="paragraph" para="19">
                    <span class="paranum">19</span>
                    <div class="gatha"> ‘‘පටිසම්භිදා 
                        <pb ed="P" n="1.0105"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං 
                        <pb ed="T" n="1.0151"/> සුදං ආයස්මා සතරංසි ථෙරො ඉමා ගාථායො අභාසිත්ථාති.
                    </div>
                </div>
            </div>
            <div class="centre ct_sutta ending">සතරංසිත්ථෙරස්සාපදානං දුතියං.</div>
        </div>
        <div class="subhead ct_sutta" node-id="46153">
            <span class="subhead ct_sutta">3. සයනදායකත්ථෙරඅපදානං</span>
            <div class="subhead-contents">
                <div class="paragraph" para="20">
                    <span class="paranum">20</span>
                    <div class="gatha"> ‘‘පදුමුත්තරබුද්ධස්ස, සබ්බලොකානුකම්පිනො;</div>
                    <div class="gathalast">සයනං තස්ස පාදාසිං, විප්පසන්නෙන චෙතසා.</div>
                </div>
                <div class="paragraph" para="21">
                    <span class="paranum">21</span>
                    <div class="gatha"> ‘‘තෙන 
                        <pb ed="M" n="1.0117"/>
                        <pb ed="V" n="1.0104"/> සයනදානෙන, සුඛෙත්තෙ බීජසම්පදා;
                    </div>
                    <div class="gathalast">භොගා නිබ්බත්තරෙ තස්ස, සයනස්ස ඉදං ඵලං.</div>
                </div>
                <div class="paragraph" para="22">
                    <span class="paranum">22</span>
                    <div class="gatha"> ‘‘ආකාසෙ සෙය්‍යං කප්පෙමි, ධාරෙමි පථවිං ඉමං;</div>
                    <div class="gathalast">පාණෙසු මෙ ඉස්සරියං, සයනස්ස ඉදං ඵලං.</div>
                </div>
                <div class="paragraph" para="23">
                    <span class="paranum">23</span>
                    <div class="gatha"> ‘‘පඤ්චකප්පසහස්සම්හි, අට්ඨ ආසුං මහාතෙජා 
                        <span class="note">(මහාවරා (සී.), මහාවීරා (ස්‍යා.))</span>;
                    </div>
                    <div class="gathalast">චතුත්තිංසෙ කප්පසතෙ, චතුරො ච මහබ්බලා.</div>
                </div>
                <div class="paragraph" para="24">
                    <span class="paranum">24</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා සයනදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">සයනදායකත්ථෙරස්සාපදානං තතියං.</div>
        </div>
        <div class="subhead ct_sutta" node-id="46154">
            <span class="subhead ct_sutta">4. ගන්ධොදකියත්ථෙරඅපදානං</span>
            <div class="subhead-contents">
                <div class="paragraph" para="25">
                    <span class="paranum">25</span>
                    <div class="gatha"> ‘‘පදුමුත්තරබුද්ධස්ස 
                        <pb ed="T" n="1.0152"/>, මහාබොධිමහො අහු;
                    </div>
                    <div class="gathalast">විචිත්තං ඝටමාදාය, ගන්ධොදකමදාසහං.</div>
                </div>
                <div class="paragraph" para="26">
                    <span class="paranum">26</span>
                    <div class="gatha"> ‘‘න්හානකාලෙ ච බොධියා, මහාමෙඝො පවස්සථ;</div>
                    <div class="gathalast">නින්නාදො ච මහා ආසි, අසනියා ඵලන්තියා.</div>
                </div>
                <div class="paragraph" para="27">
                    <span class="paranum">27</span>
                    <div class="gatha"> ‘‘තෙනෙවාසනිවෙගෙන, තත්ථ කාලඞ්කතො 
                        <span class="note">(කාලකතො (සී. ස්‍යා.))</span> අහං 
                        <span class="note">(අහුං (සී.))</span>;
                    </div>
                    <div class="gathalast">දෙවලොකෙ ඨිතො සන්තො, ඉමා ගාථා අභාසහං.</div>
                </div>
                <div class="paragraph" para="28">
                    <span class="paranum">28</span>
                    <div class="gatha"> ‘‘‘අහො 
                        <pb ed="P" n="1.0106"/> බුද්ධො අහො ධම්මො, අහො නො සත්ථුසම්පදා;
                    </div>
                    <div class="gathalast">කළෙවරං 
                        <span class="note">(කලෙබරං (සී.))</span> මෙ පතිතං, දෙවලොකෙ රමාමහං.
                    </div>
                </div>
                <div class="paragraph" para="29">
                    <span class="paranum">29</span>
                    <div class="gatha"> ‘‘‘උබ්බිද්ධං භවනං මය්හං, සතභූමං සමුග්ගතං;</div>
                    <div class="gathalast">කඤ්ඤාසතසහස්සානි, පරිවාරෙන්ති මං සදා.</div>
                </div>
                <div class="paragraph" para="30">
                    <span class="paranum">30</span>
                    <div class="gatha"> ‘‘‘ආබාධා මෙ න විජ්ජන්ති, සොකො මය්හං න විජ්ජති;</div>
                    <div class="gathalast">පරිළාහං න පස්සාමි, පුඤ්ඤකම්මස්සිදං ඵලං.</div>
                </div>
                <div class="paragraph" para="31">
                    <span class="paranum">31</span>
                    <div class="gatha"> ‘‘‘අට්ඨවීසෙ කප්පසතෙ, රාජා සංවසිතො අහුං;</div>
                    <div class="gathalast">සත්තරතනසම්පන්නො, චක්කවත්තී මහබ්බලො’.</div>
                </div>
                <div class="paragraph" para="32">
                    <span class="paranum">32</span>
                    <div class="gatha"> ‘‘පටිසම්භිදා 
                        <pb ed="M" n="1.0118"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා ගන්ධොදකියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ගන්ධොදකියත්ථෙරස්සාපදානං චතුත්ථං.</div>
        </div>
        <div class="subhead ct_sutta" node-id="46155">
            <span class="subhead ct_sutta">5. ඔපවය්හත්ථෙරඅපදානං</span>
            <div class="subhead-contents">
                <div class="paragraph" para="33">
                    <span class="paranum">33</span>
                    <div class="gatha"> ‘‘පදුමුත්තරබුද්ධස්ස 
                        <pb ed="T" n="1.0153"/>
                        <pb ed="V" n="1.0105"/>, ආජානීයමදාසහං;
                    </div>
                    <div class="gathalast">නිය්‍යාදෙත්වාන සම්බුද්ධෙ 
                        <span class="note">(සම්බුද්ධං (සී. ක.))</span>, අගමාසිං සකං ඝරං.
                    </div>
                </div>
                <div class="paragraph" para="34">
                    <span class="paranum">34</span>
                    <div class="gatha"> ‘‘දෙවලො නාම නාමෙන, සත්ථුනො අග්ගසාවකො;</div>
                    <div class="gathalast">වරධම්මස්ස දායාදො, ආගච්ඡි මම සන්තිකං.</div>
                </div>
                <div class="paragraph" para="35">
                    <span class="paranum">35</span>
                    <div class="gatha"> ‘‘සපත්තභාරො භගවා, ආජානෙය්‍යො න කප්පති;</div>
                    <div class="gathalast">තව සඞ්කප්පමඤ්ඤාය, අධිවාසෙසි චක්ඛුමා.</div>
                </div>
                <div class="paragraph" para="36">
                    <span class="paranum">36</span>
                    <div class="gatha"> ‘‘අග්ඝාපෙත්වා වාතජවං, සින්ධවං සීඝවාහනං;</div>
                    <div class="gathalast">පදුමුත්තරබුද්ධස්ස, ඛමනීයමදාසහං.</div>
                </div>
                <div class="paragraph" para="37">
                    <span class="paranum">37</span>
                    <div class="gatha"> ‘‘යං යං යොනුපපජ්ජාමි, දෙවත්තං අථ මානුසං 
                        <span class="note">(දෙවෙ ච මානුසෙ භවෙ (සී. ක.))</span>;
                    </div>
                    <div class="gathalast">ඛමනීයං වාතජවං, චිත්තං නිබ්බත්තතෙ 
                        <span class="note">(ආජානීයා වාතජවා, විත්ති නිබ්බත්තරෙ (ස්‍යා.), ඛමනීයා වාතජවා, චිත්තා නිබ්බත්තරෙ (සී.))</span> මම.
                    </div>
                </div>
                <div class="paragraph" para="38">
                    <span class="paranum">38</span>
                    <div class="gatha"> ‘‘ලාභං 
                        <pb ed="P" n="1.0107"/> තෙසං සුලද්ධංව, යෙ ලභන්තුපසම්පදං;
                    </div>
                    <div class="gathalast">පුනපි පයිරුපාසෙය්‍යං, බුද්ධො ලොකෙ සචෙ භවෙ.</div>
                </div>
                <div class="paragraph" para="39">
                    <span class="paranum">39</span>
                    <div class="gatha"> ‘‘අට්ඨවීසතික්ඛත්තුංහං, රාජා ආසිං මහබ්බලො;</div>
                    <div class="gathalast">චාතුරන්තො විජිතාවී, ජම්බුසණ්ඩස්ස 
                        <span class="note">(ජම්බුදීපස්ස (ස්‍යා.), ජම්බුමණ්ඩස්ස (ක.))</span> ජම්බුඉස්සරො.
                    </div>
                </div>
                <div class="paragraph" para="40">
                    <span class="paranum">40</span>
                    <div class="gatha"> ‘‘ඉදං පච්ඡිමකං මය්හං, චරිමො වත්තතෙ භවො;</div>
                    <div class="gathalast">පත්තොස්මි අචලං ඨානං, හිත්වා ජයපරාජයං.</div>
                </div>
                <div class="paragraph" para="41">
                    <span class="paranum">41</span>
                    <div class="gatha"> ‘‘චතුතිංසසහස්සම්හි, මහාතෙජොසි ඛත්තියො;</div>
                    <div class="gathalast">සතරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="42">
                    <span class="paranum">42</span>
                    <div class="gatha"> ‘‘පටිසම්භිදා 
                        <pb ed="T" n="1.0154"/>
                        <pb ed="M" n="1.0119"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා ඔපවය්හො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ඔපවය්හත්ථෙරස්සාපදානං පඤ්චමං.</div>
        </div>
        <div class="subhead ct_sutta" node-id="46156">
            <span class="subhead ct_sutta">6. සපරිවාරාසනත්ථෙරඅපදානං</span>
            <div class="subhead-contents">
                <div class="paragraph" para="43">
                    <span class="paranum">43</span>
                    <div class="gatha"> ‘‘පදුමුත්තරබුද්ධස්ස, පිණ්ඩපාතං අදාසහං;</div>
                    <div class="gathalast">ගන්ත්වා කිලිට්ඨකං ඨානං 
                        <span class="note">(තං භොජනට්ඨානං (සී.))</span>, මල්ලිකාහි පරික්ඛිතං 
                        <span class="note">(පරික්ඛිපිං (සී.))</span>.
                    </div>
                </div>
                <div class="paragraph" para="44">
                    <span class="paranum">44</span>
                    <div class="gatha"> ‘‘තම්හාසනම්හි 
                        <pb ed="V" n="1.0106"/> ආසීනො, බුද්ධො ලොකග්ගනායකො;
                    </div>
                    <div class="gathalast">අකිත්තයි පිණ්ඩපාතං, උජුභූතො සමාහිතො.</div>
                </div>
                <div class="paragraph" para="45">
                    <span class="paranum">45</span>
                    <div class="gatha"> ‘‘යථාපි භද්දකෙ ඛෙත්තෙ, බීජං අප්පම්පි රොපිතං;</div>
                    <div class="gathalast">සම්මා ධාරං පවෙච්ඡන්තෙ, ඵලං තොසෙති කස්සකං.</div>
                </div>
                <div class="paragraph" para="46">
                    <span class="paranum">46</span>
                    <div class="gatha"> ‘‘තථෙවායං පිණ්ඩපාතො, සුඛෙත්තෙ රොපිතො තයා;</div>
                    <div class="gathalast">භවෙ නිබ්බත්තමානම්හි, ඵලං තෙ 
                        <span class="note">(නිබ්බත්තමානං හි, ඵලතො (සී.))</span> තොසයිස්සති 
                        <span class="note">(තප්පයිස්සති (ක.))</span>.
                    </div>
                </div>
                <div class="paragraph" para="47">
                    <span class="paranum">47</span>
                    <div class="gatha"> ‘‘ඉදං වත්වාන සම්බුද්ධො, ජලජුත්තමනාමකො;</div>
                    <div class="gathalast">පිණ්ඩපාතං ගහෙත්වාන, පක්කාමි උත්තරාමුඛො.</div>
                </div>
                <div class="paragraph" para="48">
                    <span class="paranum">48</span>
                    <div class="gatha"> ‘‘සංවුතො පාතිමොක්ඛස්මිං, ඉන්ද්‍රියෙසු ච පඤ්චසු;</div>
                    <div class="gathalast">පවිවෙකමනුයුත්තො, විහරාමි අනාසවො.</div>
                </div>
                <div class="paragraph" para="49">
                    <span class="paranum">49</span>
                    <div class="gatha"> ‘‘පටිසම්භිදා 
                        <pb ed="T" n="1.0155"/>
                        <pb ed="P" n="1.0108"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා සපරිවාරාසනො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">සපරිවාරාසනත්ථෙරස්සාපදානං ඡට්ඨං.</div>
        </div>
        <div class="subhead ct_sutta" node-id="46157">
            <span class="subhead ct_sutta">7. පඤ්චදීපකත්ථෙරඅපදානං</span>
            <div class="subhead-contents">
                <div class="paragraph" para="50">
                    <span class="paranum">50</span>
                    <div class="gatha"> ‘‘පදුමුත්තරබුද්ධස්ස, සබ්බභූතානුකම්පිනො;</div>
                    <div class="gathalast">සද්දහිත්වාන 
                        <span class="note">(සුසණ්ඨහිත්වා (සී.))</span> සද්ධම්මෙ, උජුදිට්ඨි අහොසහං.
                    </div>
                </div>
                <div class="paragraph" para="51">
                    <span class="paranum">51</span>
                    <div class="gatha"> ‘‘පදීපදානං 
                        <pb ed="M" n="1.0120"/> පාදාසිං, පරිවාරෙත්වාන බොධියං;
                    </div>
                    <div class="gathalast">සද්දහන්තො පදීපානි, අකරිං තාවදෙ අහං.</div>
                </div>
                <div class="paragraph" para="52">
                    <span class="paranum">52</span>
                    <div class="gatha"> ‘‘යං යං යොනුපපජ්ජාමි, දෙවත්තං අථ මානුසං;</div>
                    <div class="gathalast">ආකාසෙ උක්කං ධාරෙන්ති, දීපදානස්සිදං ඵලං.</div>
                </div>
                <div class="paragraph" para="53">
                    <span class="paranum">53</span>
                    <div class="gatha"> ‘‘තිරොකුට්ටං තිරොසෙලං, සමතිග්ගය්හ පබ්බතං;</div>
                    <div class="gathalast">සමන්තා යොජනසතං, දස්සනං අනුභොමහං.</div>
                </div>
                <div class="paragraph" para="54">
                    <span class="paranum">54</span>
                    <div class="gatha"> ‘‘තෙන කම්මාවසෙසෙන, පත්තොම්හි ආසවක්ඛයං;</div>
                    <div class="gathalast">ධාරෙමි අන්තිමං දෙහං, ද්විපදින්දස්ස සාසනෙ.</div>
                </div>
                <div class="paragraph" para="55">
                    <span class="paranum">55</span>
                    <div class="gatha"> ‘‘චතුත්තිංසෙ කප්පසතෙ, සතචක්ඛුසනාමකා;</div>
                    <div class="gathalast">රාජාහෙසුං මහාතෙජා, චක්කවත්තී මහබ්බලා.</div>
                </div>
                <div class="paragraph" para="56">
                    <span class="paranum">56</span>
                    <div class="gatha"> ‘‘පටිසම්භිදා 
                        <pb ed="T" n="1.0156"/>
                        <pb ed="V" n="1.0107"/> චතස්සො...පෙ.... කතං බුද්ධස්ස සාසනං’’.
                    </div>
                    <div class="bodytext">ඉත්ථං සුදං ආයස්මා පඤ්චදීපකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">පඤ්චදීපකත්ථෙරස්සාපදානං සත්තමං.</div>
        </div>
        <div class="subhead ct_sutta" node-id="46158">
            <span class="subhead ct_sutta">8. ධජදායකත්ථෙරඅපදානං</span>
            <div class="subhead-contents">
                <div class="paragraph" para="57">
                    <span class="paranum">57</span>
                    <div class="gatha"> ‘‘පදුමුත්තරබුද්ධස්ස, බොධියා පාදපුත්තමෙ;</div>
                    <div class="gathalast">හට්ඨො හට්ඨෙන චිත්තෙන, ධජමාරොපයිං අහං.</div>
                </div>
                <div class="paragraph" para="58">
                    <span class="paranum">58</span>
                    <div class="gatha"> ‘‘පතිතපත්තානි ගණ්හිත්වා, බහිද්ධා ඡඩ්ඩයිං අහං;</div>
                    <div class="gathalast">අන්තොසුද්ධං බහිසුද්ධං, අධිමුත්තමනාසවං.</div>
                </div>
                <div class="paragraph" para="59">
                    <span class="paranum">59</span>
                    <div class="gatha"> ‘‘සම්මුඛා විය සම්බුද්ධං, අවන්දිං බොධිමුත්තමං;</div>
                    <div class="gathalast">පදුමුත්තරො 
                        <pb ed="P" n="1.0109"/> ලොකවිදූ, ආහුතීනං පටිග්ගහො.
                    </div>
                </div>
                <div class="paragraph" para="60">
                    <span class="paranum">60</span>
                    <div class="gatha"> ‘‘භික්ඛුසඞ්ඝෙ ඨිතො සත්ථා, ඉමා ගාථා අභාසථ;</div>
                    <div class="gathalast">‘‘‘ඉමිනා ධජදානෙන, උපට්ඨානෙන චූභයං.</div>
                </div>
                <div class="paragraph" para="61">
                    <span class="paranum">61</span>
                    <div class="gatha"> ‘‘‘කප්පානං සතසහස්සං, දුග්ගතිං සො න ගච්ඡති;</div>
                    <div class="gathalast">දෙවෙසු දෙවසොභග්‍යං, අනුභොස්සතිනප්පකං.</div>
                </div>
                <div class="paragraph" para="62">
                    <span class="paranum">62</span>
                    <div class="gatha"> ‘‘‘අනෙකසතක්ඛත්තුඤ්ච 
                        <pb ed="M" n="1.0121"/>, රාජා රට්ඨෙ භවිස්සති;
                    </div>
                    <div class="gathalast">උග්ගතො නාම නාමෙන, චක්කවත්තී භවිස්සති.</div>
                </div>
                <div class="paragraph" para="63">
                    <span class="paranum">63</span>
                    <div class="gatha"> ‘‘‘සම්පත්තිං 
                        <pb ed="T" n="1.0157"/> අනුභොත්වාන, සුක්කමූලෙන චොදිතො;
                    </div>
                    <div class="gathalast">ගොතමස්ස භගවතො, සාසනෙභිරමිස්සති’.</div>
                </div>
                <div class="paragraph" para="64">
                    <span class="paranum">64</span>
                    <div class="gatha"> ‘‘පධානපහිතත්තොම්හි, උපසන්තො නිරූපධි;</div>
                    <div class="gathalast">ධාරෙමි අන්තිමං දෙහං, සම්මාසම්බුද්ධසාසනෙ.</div>
                </div>
                <div class="paragraph" para="65">
                    <span class="paranum">65</span>
                    <div class="gatha"> ‘‘එකපඤ්ඤාසසහස්සෙ, කප්පෙ උග්ගතසව්හයො 
                        <span class="note">(සව්හයා (ස්‍යා.))</span>;
                    </div>
                    <div class="gathalast">පඤ්ඤාසසතසහස්සෙ, ඛත්තියො මෙඝසව්හයො 
                        <span class="note">(ඛත්තියා ඛෙමසව්හයා (ස්‍යා.))</span>.
                    </div>
                </div>
                <div class="paragraph" para="66">
                    <span class="paranum">66</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා ධජදායකො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">ධජදායකත්ථෙරස්සාපදානං අට්ඨමං.</div>
        </div>
        <div class="subhead ct_sutta" node-id="46159">
            <span class="subhead ct_sutta">9. පදුමත්ථෙරඅපදානං</span>
            <div class="subhead-contents">
                <div class="paragraph" para="67">
                    <span class="paranum">67</span>
                    <div class="gatha"> ‘‘චතුසච්චං 
                        <pb ed="V" n="1.0108"/> පකාසෙන්තො, වරධම්මප්පවත්තකො;
                    </div>
                    <div class="gathalast">වස්සතෙ 
                        <span class="note">(වස්සෙති (?))</span> අමතං වුට්ඨිං, නිබ්බාපෙන්තො මහාජනං.
                    </div>
                </div>
                <div class="paragraph" para="68">
                    <span class="paranum">68</span>
                    <div class="gatha"> ‘‘සධජං 
                        <span class="note">(සදණ්ඩං (සී.))</span> පදුමං ගය්හ, අඩ්ඪකොසෙ ඨිතො අහං;
                    </div>
                    <div class="gathalast">පදුමුත්තරමුනිස්ස, පහට්ඨො උක්ඛිපිමම්බරෙ.</div>
                </div>
                <div class="paragraph" para="69">
                    <span class="paranum">69</span>
                    <div class="gatha"> ‘‘ආගච්ඡන්තෙ ච පදුමෙ, අබ්භුතො ආසි තාවදෙ;</div>
                    <div class="gathalast">මම සඞ්කප්පමඤ්ඤාය, පග්ගණ්හි වදතං වරො.</div>
                </div>
                <div class="paragraph" para="70">
                    <span class="paranum">70</span>
                    <div class="gatha"> ‘‘කරසෙට්ඨෙන 
                        <pb ed="T" n="1.0158"/> පග්ගය්හ, ජලජං පුප්ඵමුත්තමං;
                    </div>
                    <div class="gathalast">භික්ඛුසඞ්ඝෙ ඨිතො සත්ථා, ඉමා ගාථා අභාසථ.</div>
                </div>
                <div class="paragraph" para="71">
                    <span class="paranum">71</span>
                    <div class="gatha"> ‘‘‘යෙනිදං පදුමං ඛිත්තං, සබ්බඤ්ඤුම්හි විනායකෙ 
                        <span class="note">(සබ්බඤ්ඤුතමනායකෙ (ස්‍යා. ක.))</span>;
                    </div>
                    <div class="gathalast">තමහං කිත්තයිස්සාමි, සුණාථ මම භාසතො.</div>
                </div>
                <div class="paragraph" para="72">
                    <span class="paranum">72</span>
                    <div class="gatha"> ‘‘‘තිංසකප්පානි 
                        <pb ed="M" n="1.0122"/>
                        <pb ed="P" n="1.0110"/> දෙවින්දො, දෙවරජ්ජං කරිස්සති;
                    </div>
                    <div class="gathalast">පථබ්‍යා රජ්ජං සත්තසතං, වසුධං ආවසිස්සති.</div>
                </div>
                <div class="paragraph" para="73">
                    <span class="paranum">73</span>
                    <div class="gatha"> ‘‘‘තත්ථ පත්තං ගණෙත්වාන, චක්කවත්තී භවිස්සති;</div>
                    <div class="gathalast">ආකාසතො පුප්ඵවුට්ඨි, අභිවස්සිස්සතී තදා.</div>
                </div>
                <div class="paragraph" para="74">
                    <span class="paranum">74</span>
                    <div class="gatha"> ‘‘‘කප්පසතසහස්සම්හි, ඔක්කාකකුලසම්භවො;</div>
                    <div class="gathalast">ගොතමො නාම නාමෙන, සත්ථා ලොකෙ භවිස්සති.</div>
                </div>
                <div class="paragraph" para="75">
                    <span class="paranum">75</span>
                    <div class="gatha"> ‘‘‘තස්ස ධම්මෙසු දායාදො, ඔරසො ධම්මනිම්මිතො;</div>
                    <div class="gathalast">සබ්බාසවෙ පරිඤ්ඤාය, නිබ්බායිස්සතිනාසවො’.</div>
                </div>
                <div class="paragraph" para="76">
                    <span class="paranum">76</span>
                    <div class="gatha"> ‘‘නික්ඛමිත්වාන කුච්ඡිම්හා, සම්පජානො පතිස්සතො;</div>
                    <div class="gathalast">ජාතියා පඤ්චවස්සොහං, අරහත්තං අපාපුණිං.</div>
                </div>
                <div class="paragraph" para="77">
                    <span class="paranum">77</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා පදුමො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">පදුමත්ථෙරස්සාපදානං නවමං.</div>
        </div>
        <div class="subhead ct_sutta" node-id="461510">
            <span class="subhead ct_sutta">10. අසනබොධියත්ථෙරඅපදානං</span>
            <div class="subhead-contents">
                <div class="paragraph" para="78">
                    <span class="paranum">78</span>
                    <div class="gatha"> ‘‘ජාතියා 
                        <pb ed="T" n="1.0159"/>
                        <pb ed="V" n="1.0109"/> සත්තවස්සොහං, අද්දසං ලොකනායකං;
                    </div>
                    <div class="gathalast">පසන්නචිත්තො සුමනො, උපගච්ඡිං නරුත්තමං.</div>
                </div>
                <div class="paragraph" para="79">
                    <span class="paranum">79</span>
                    <div class="gatha"> ‘‘තිස්සස්සාහං භගවතො, ලොකජෙට්ඨස්ස තාදිනො;</div>
                    <div class="gathalast">හට්ඨො හට්ඨෙන චිත්තෙන, රොපයිං බොධිමුත්තමං.</div>
                </div>
                <div class="paragraph" para="80">
                    <span class="paranum">80</span>
                    <div class="gatha"> ‘‘අසනො නාමධෙය්‍යෙන, ධරණීරුහපාදපො;</div>
                    <div class="gathalast">පඤ්චවස්සෙ පරිචරිං, අසනං බොධිමුත්තමං.</div>
                </div>
                <div class="paragraph" para="81">
                    <span class="paranum">81</span>
                    <div class="gatha"> ‘‘පුප්ඵිතං පාදපං දිස්වා, අබ්භුතං ලොමහංසනං;</div>
                    <div class="gathalast">සකං කම්මං පකිත්තෙන්තො, බුද්ධසෙට්ඨං උපාගමිං.</div>
                </div>
                <div class="paragraph" para="82">
                    <span class="paranum">82</span>
                    <div class="gatha"> ‘‘තිස්සො තදා සො සම්බුද්ධො, සයම්භූ අග්ගපුග්ගලො;</div>
                    <div class="gathalast">භික්ඛුසඞ්ඝෙ නිසීදිත්වා, ඉමා ගාථා අභාසථ.</div>
                </div>
                <div class="paragraph" para="83">
                    <span class="paranum">83</span>
                    <div class="gatha"> ‘‘‘යෙනායං 
                        <pb ed="M" n="1.0123"/> රොපිතා බොධි, බුද්ධපූජා ච සක්කතා;
                    </div>
                    <div class="gathalast">තමහං කිත්තයිස්සාමි, සුණාථ මම භාසතො.</div>
                </div>
                <div class="paragraph" para="84">
                    <span class="paranum">84</span>
                    <div class="gatha"> ‘‘‘තිංසකප්පානි දෙවෙසු, දෙවරජ්ජං කරිස්සති;</div>
                    <div class="gathalast">චතුසට්ඨි චක්ඛත්තුං සො, චක්කවත්තී භවිස්සති.</div>
                </div>
                <div class="paragraph" para="85">
                    <span class="paranum">85</span>
                    <div class="gatha"> ‘‘‘තුසිතා 
                        <pb ed="P" n="1.0111"/> හි චවිත්වාන, සුක්කමූලෙන චොදිතො;
                    </div>
                    <div class="gathalast">ද්වෙ සම්පත්තී අනුභොත්වා, මනුස්සත්තෙ රමිස්සති.</div>
                </div>
                <div class="paragraph" para="86">
                    <span class="paranum">86</span>
                    <div class="gatha"> ‘‘‘පධානපහිතත්තො සො, උපසන්තො නිරූපධි;</div>
                    <div class="gathalast">සබ්බාසවෙ පරිඤ්ඤාය, නිබ්බායිස්සතිනාසවො’.</div>
                </div>
                <div class="paragraph" para="87">
                    <span class="paranum">87</span>
                    <div class="gatha"> ‘‘විවෙකමනුයුත්තොහං 
                        <pb ed="T" n="1.0160"/>, උපසන්තො නිරූපධි;
                    </div>
                    <div class="gathalast">නාගොව බන්ධනං ඡෙත්වා, විහරාමි අනාසවො.</div>
                </div>
                <div class="paragraph" para="88">
                    <span class="paranum">88</span>
                    <div class="gatha"> ‘‘ද්වෙනවුතෙ ඉතො කප්පෙ, බොධිං රොපෙසහං තදා;</div>
                    <div class="gathalast">දුග්ගතිං නාභිජානාමි, බොධිරොපස්සිදං ඵලං.</div>
                </div>
                <div class="paragraph" para="89">
                    <span class="paranum">89</span>
                    <div class="gatha"> ‘‘චතුසත්තතිතො කප්පෙ, දණ්ඩසෙනොති විස්සුතො;</div>
                    <div class="gathalast">සත්තරතනසම්පන්නො, චක්කවත්තී තදා අහුං.</div>
                </div>
                <div class="paragraph" para="90">
                    <span class="paranum">90</span>
                    <div class="gatha"> ‘‘තෙසත්තතිම්හිතො කප්පෙ, සත්තාහෙසුං මහීපතී;</div>
                    <div class="gathalast">සමන්තනෙමිනාමෙන, රාජානො චක්කවත්තිනො.</div>
                </div>
                <div class="paragraph" para="91">
                    <span class="paranum">91</span>
                    <div class="gatha"> ‘‘පණ්ණවීසතිතො 
                        <pb ed="V" n="1.0110"/> කප්පෙ, පුණ්ණකො නාම ඛත්තියො;
                    </div>
                    <div class="gathalast">සත්තරතනසම්පන්නො, චක්කවත්තී මහබ්බලො.</div>
                </div>
                <div class="paragraph" para="92">
                    <span class="paranum">92</span>
                    <div class="gatha"> ‘‘පටිසම්භිදා චතස්සො...පෙ.... කතං බුද්ධස්ස සාසනං’’.</div>
                    <div class="bodytext">ඉත්ථං සුදං ආයස්මා අසනබොධියො ථෙරො ඉමා ගාථායො අභාසිත්ථාති.</div>
                </div>
            </div>
            <div class="centre ct_sutta ending">අසනබොධියත්ථෙරස්සාපදානං දසමං.</div>
        </div>
    </div>
    <div class="centre ct_vagga ending">බීජනිවග්ගො ඡට්ඨො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">බීජනී සතරංසී ච, සයනොදකිවාහියො;</div>
        <div class="ct_vagga gatha">පරිවාරො පදීපඤ්ච, ධජො පදුමපූජකො;</div>
        <div class="gathalast ct_vagga">බොධි ච දසමො වුත්තො, ගාථා ද්වෙනවුති තථා.</div>
    </div>
</div>