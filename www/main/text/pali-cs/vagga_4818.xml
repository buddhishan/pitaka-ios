<div class="chapter ct_vagga" node-id="48180">
    <span class="chapter ct_vagga">9. අනොමදස්සීබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> සොභිතස්ස 
                <pb ed="P" n="0.0029"/> අපරෙන, සම්බුද්ධො ද්විපදුත්තමො;
            </div>
            <div class="gathalast">අනොමදස්සී අමිතයසො, තෙජස්සී දුරතික්කමො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> සො ඡෙත්වා බන්ධනං සබ්බං, විද්ධංසෙත්වා තයො භවෙ;</div>
            <div class="gathalast">අනිවත්තිගමනං මග්ගං, දෙසෙසි දෙවමානුසෙ.</div>
        </div>
        <div class="paragraph" para="3">
            <span class="paranum">3</span>
            <div class="gatha"> සාගරොව අසඞ්ඛොභො, පබ්බතොව දුරාසදො;</div>
            <div class="gathalast">ආකාසොව අනන්තො සො, සාලරාජාව ඵුල්ලිතො.</div>
        </div>
        <div class="paragraph" para="4">
            <span class="paranum">4</span>
            <div class="gatha"> දස්සනෙනපි තං බුද්ධං, තොසිතා හොන්ති පාණිනො;</div>
            <div class="gathalast">බ්‍යාහරන්තං ගිරං සුත්වා, අමතං පාපුණන්ති තෙ.</div>
        </div>
        <div class="paragraph" para="5">
            <span class="paranum">5</span>
            <div class="gatha"> ධම්මාභිසමයො 
                <pb ed="T" n="2.0463"/> තස්ස, ඉද්ධො ඵීතො තදා අහු;
            </div>
            <div class="gathalast">කොටිසතානි අභිසමිංසු, පඨමෙ ධම්මදෙසනෙ.</div>
        </div>
        <div class="paragraph" para="6">
            <span class="paranum">6</span>
            <div class="gatha"> තතො පරං අභිසමයෙ, වස්සන්තෙ ධම්මවුට්ඨියො;</div>
            <div class="gathalast">අසීතිකොටියොභිසමිංසු, දුතියෙ ධම්මදෙසනෙ.</div>
        </div>
        <div class="paragraph" para="7">
            <span class="paranum">7</span>
            <div class="gatha"> තතොපරඤ්හි 
                <pb ed="M" n="2.0337"/> වස්සන්තෙ, තප්පයන්තෙ ච පාණිනං;
            </div>
            <div class="gathalast">අට්ඨසත්තතිකොටීනං, තතියාභිසමයො අහු.</div>
        </div>
        <div class="paragraph" para="8">
            <span class="paranum">8</span>
            <div class="gatha"> සන්නිපාතා තයො ආසුං, තස්සාපි ච මහෙසිනො;</div>
            <div class="gathalast">අභිඤ්ඤාබලප්පත්තානං, පුප්ඵිතානං විමුත්තියා.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අට්ඨසතසහස්සානං, සන්නිපාතො තදා අහු;</div>
            <div class="gathalast">පහීනමදමොහානං, සන්තචිත්තාන තාදිනං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> සත්තසතසහස්සානං 
                <pb ed="V" n="2.0323"/>, දුතියො ආසි සමාගමො;
            </div>
            <div class="gathalast">අනඞ්ගණානං විරජානං, උපසන්තාන තාදිනං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> ඡන්නං සතසහස්සානං, තතියො ආසි සමාගමො;</div>
            <div class="gathalast">අභිඤ්ඤාබලප්පත්තානං, නිබ්බුතානං තපස්සිනං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> අහං තෙන සමයෙන, යක්ඛො ආසිං මහිද්ධිකො;</div>
            <div class="gathalast">නෙකානං යක්ඛකොටීනං, වසවත්තිම්හි ඉස්සරො.</div>
        </div>
        <div class="paragraph" para="13">
            <span class="paranum">13</span>
            <div class="gatha"> තදාපි තං බුද්ධවරං, උපගන්ත්වා මහෙසිනං;</div>
            <div class="gathalast">අන්නපානෙන තප්පෙසිං, සසඞ්ඝං ලොකනායකං.</div>
        </div>
        <div class="paragraph" para="14">
            <span class="paranum">14</span>
            <div class="gatha"> සොපි මං තදා බ්‍යාකාසි, විසුද්ධනයනො මුනි;</div>
            <div class="gathalast">‘‘අපරිමෙය්‍යිතො කප්පෙ, අයං බුද්ධො භවිස්සති.</div>
        </div>
        <div class="paragraph" para="15">
            <span class="paranum">15</span>
            <div class="gatha"> ‘‘පධානං 
                <pb ed="T" n="2.0464"/> පදහිත්වාන...පෙ.... 
                <pb ed="T" n="2.0465"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="16">
            <span class="paranum">16</span>
            <div class="gatha"> තස්සාපි වචනං සුත්වා, හට්ඨො සංවිග්ගමානසො;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="17">
            <span class="paranum">17</span>
            <div class="gatha"> නගරං 
                <pb ed="P" n="0.0030"/> චන්දවතී නාම, යසවා නාම ඛත්තියො;
            </div>
            <div class="gathalast">මාතා යසොධරා නාම, අනොමදස්සිස්ස සත්ථුනො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> දසවස්සසහස්සානි, අගාරං අජ්ඣ සො වසි;</div>
            <div class="gathalast">සිරී උපසිරී වඩ්ඪො, තයො පාසාදමුත්තමා.</div>
        </div>
        <div class="paragraph" para="19">
            <span class="paranum">19</span>
            <div class="gatha"> තෙවීසතිසහස්සානි, නාරියො සමලඞ්කතා;</div>
            <div class="gathalast">සිරිමා නාම සා නාරී, උපවාණො නාම අත්‍රජො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> නිමිත්තෙ චතුරො දිස්වා, සිවිකායාභිනික්ඛමි;</div>
            <div class="gathalast">අනූනදසමාසානි, පධානං පදහී ජිනො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> බ්‍රහ්මුනා 
                <pb ed="T" n="2.0466"/>
                <pb ed="M" n="2.0338"/> යාචිතො සන්තො, අනොමදස්සී මහාමුනි;
            </div>
            <div class="gathalast">වත්ති චක්කං මහාවීරො, උය්‍යානෙ සො සුදස්සනෙ 
                <span class="note">(සුදස්සනුය්‍යානමුත්තමෙ (ස්‍යා. කං.))</span>.
            </div>
        </div>
        <div class="paragraph" para="22">
            <span class="paranum">22</span>
            <div class="gatha"> නිසභො ච අනොමො ච 
                <span class="note">(අසොකො ච (සී.))</span>, අහෙසුං අග්ගසාවකා;
            </div>
            <div class="gathalast">වරුණො නාමුපට්ඨාකො, අනොමදස්සිස්ස සත්ථුනො.</div>
        </div>
        <div class="paragraph" para="23">
            <span class="paranum">23</span>
            <div class="gatha"> සුන්දරී ච සුමනා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, අජ්ජුනොති පවුච්චති.</div>
        </div>
        <div class="paragraph" para="24">
            <span class="paranum">24</span>
            <div class="gatha"> නන්දිවඩ්ඪො සිරිවඩ්ඪො, අහෙසුං අග්ගුපට්ඨකා;</div>
            <div class="gathalast">උප්පලා චෙව පදුමා ච, අහෙසුං අග්ගුපට්ඨිකා.</div>
        </div>
        <div class="paragraph" para="25">
            <span class="paranum">25</span>
            <div class="gatha"> අට්ඨපණ්ණාසරතනං 
                <pb ed="V" n="2.0324"/>, අච්චුග්ගතො මහාමුනි;
            </div>
            <div class="gathalast">පභා නිද්ධාවතී තස්ස, සතරංසීව උග්ගතො.</div>
        </div>
        <div class="paragraph" para="26">
            <span class="paranum">26</span>
            <div class="gatha"> වස්සසතසහස්සානි, ආයු විජ්ජති තාවදෙ;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="27">
            <span class="paranum">27</span>
            <div class="gatha"> සුපුප්ඵිතං පාවචනං, අරහන්තෙහි තාදිහි;</div>
            <div class="gathalast">වීතරාගෙහි විමලෙහි, සොභිත්ථ ජිනසාසනං.</div>
        </div>
        <div class="paragraph" para="28">
            <span class="paranum">28</span>
            <div class="gatha"> සො ච සත්ථා අමිතයසො, යුගානි තානි අතුලියානි;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="29">
            <span class="paranum">29</span>
            <div class="gatha"> අනොමදස්සී ජිනො සත්ථා, ධම්මාරාමම්හි නිබ්බුතො;</div>
            <div class="gathalast">තත්ථෙවස්ස ජිනථූපො, උබ්බෙධො පඤ්චවීසතීති.</div>
        </div>
    </div>
    <div class="centre ct_vagga ending">අනොමදස්සිස්ස භගවතො වංසො සත්තමො.</div>
</div>