<div class="chapter ct_vagga" node-id="48310">
    <span class="chapter ct_vagga">22. සිඛීබුද්ධවංසො</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> විපස්සිස්ස 
                <pb ed="T" n="2.0520"/> අපරෙන, සම්බුද්ධො ද්විපදුත්තමො;
            </div>
            <div class="gathalast">සිඛිව්හයො ආසි ජිනො, අසමො අප්පටිපුග්ගලො.</div>
        </div>
        <div class="paragraph" para="2">
            <span class="paranum">2</span>
            <div class="gatha"> මාරසෙනං පමද්දිත්වා, පත්තො සම්බොධිමුත්තමං;</div>
            <div class="gathalast">ධම්මචක්කං පවත්තෙසි, අනුකම්පාය පාණිනං.</div>
        </div>
        <div class="paragraph" para="3">
            <span class="paranum">3</span>
            <div class="gatha"> ධම්මචක්කං පවත්තෙන්තෙ, සිඛිම්හි ජිනපුඞ්ගවෙ 
                <span class="note">(මුනිපුඞ්ගවෙ (සී.))</span>;
            </div>
            <div class="gathalast">කොටිසතසහස්සානං, පඨමාභිසමයො අහු.</div>
        </div>
        <div class="paragraph" para="4">
            <span class="paranum">4</span>
            <div class="gatha"> අපරම්පි ධම්මං දෙසෙන්තෙ, ගණසෙට්ඨෙ නරුත්තමෙ;</div>
            <div class="gathalast">නවුතිකොටිසහස්සානං, දුතියාභිසමයො අහු.</div>
        </div>
        <div class="paragraph" para="5">
            <span class="paranum">5</span>
            <div class="gatha"> යමකපාටිහාරියඤ්ච 
                <span class="note">(යමකං පාටිහීරඤ්ච (සී.))</span>, දස්සයන්තෙ සදෙවකෙ;
            </div>
            <div class="gathalast">අසීතිකොටිසහස්සානං, තතියාභිසමයො අහු.</div>
        </div>
        <div class="paragraph" para="6">
            <span class="paranum">6</span>
            <div class="gatha"> සන්නිපාතා 
                <pb ed="M" n="2.0367"/> තයො ආසුං, සිඛිස්සාපි මහෙසිනො;
            </div>
            <div class="gathalast">ඛීණාසවානං විමලානං, සන්තචිත්තාන තාදිනං.</div>
        </div>
        <div class="paragraph" para="7">
            <span class="paranum">7</span>
            <div class="gatha"> භික්ඛුසතසහස්සානං, පඨමො ආසි සමාගමො;</div>
            <div class="gathalast">අසීතිභික්ඛුසහස්සානං, දුතියො ආසි සමාගමො.</div>
        </div>
        <div class="paragraph" para="8">
            <span class="paranum">8</span>
            <div class="gatha"> සත්තතිභික්ඛුසහස්සානං, තතියො ආසි සමාගමො;</div>
            <div class="gathalast">අනුපලිත්තො පදුමංව, තොයම්හි සම්පවඩ්ඪිතං.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අහං තෙන සමයෙන, අරින්දමො නාම ඛත්තියො;</div>
            <div class="gathalast">සම්බුද්ධප්පමුඛං සඞ්ඝං, අන්නපානෙන තප්පයිං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> බහුං 
                <pb ed="T" n="2.0521"/> දුස්සවරං දත්වා, දුස්සකොටිං අනප්පකං;
            </div>
            <div class="gathalast">අලඞ්කතං හත්ථියානං, සම්බුද්ධස්ස අදාසහං.</div>
        </div>
        <div class="paragraph" para="11">
            <span class="paranum">11</span>
            <div class="gatha"> හත්ථියානං 
                <pb ed="V" n="2.0352"/> නිම්මිනිත්වා, කප්පියං උපනාමයිං;
            </div>
            <div class="gathalast">පූරයිං මානසං මය්හං, නිච්චං දළ්හමුපට්ඨිතං.</div>
        </div>
        <div class="paragraph" para="12">
            <span class="paranum">12</span>
            <div class="gatha"> සොපි 
                <pb ed="P" n="0.0055"/> මං බුද්ධො බ්‍යාකාසි, සිඛී ලොකග්ගනායකො;
            </div>
            <div class="gathalast">‘‘එකතිංසෙ ඉතො කප්පෙ, අයං බුද්ධො භවිස්සති.</div>
        </div>
        <div class="paragraph" para="13">
            <span class="paranum">13</span>
            <div class="gatha"> ‘‘අහු කපිලව්හයා රම්මා...පෙ.... 
                <pb ed="T" n="2.0522"/> හෙස්සාම සම්මුඛා ඉමං’’.
            </div>
        </div>
        <div class="paragraph" para="14">
            <span class="paranum">14</span>
            <div class="gatha"> තස්සාහං වචනං සුත්වා, භිය්‍යො චිත්තං පසාදයිං;</div>
            <div class="gathalast">උත්තරිං වතමධිට්ඨාසිං, දසපාරමිපූරියා.</div>
        </div>
        <div class="paragraph" para="15">
            <span class="paranum">15</span>
            <div class="gatha"> නගරං අරුණවතී නාම, අරුණො නාම ඛත්තියො;</div>
            <div class="gathalast">පභාවතී නාම ජනිකා, සිඛිස්සාපි මහෙසිනො.</div>
        </div>
        <div class="paragraph" para="16">
            <span class="paranum">16</span>
            <div class="gatha"> සත්තවස්සසහස්සානි 
                <pb ed="T" n="2.0523"/>, අගාරං අජ්ඣ සො වසි;
            </div>
            <div class="gathalast">සුචන්දකො ගිරි වසභො 
                <span class="note">(සුචන්දො ගිරිවහනො (සී.))</span>, තයො පාසාදමුත්තමා.
            </div>
        </div>
        <div class="paragraph" para="17">
            <span class="paranum">17</span>
            <div class="gatha"> චතුවීසසහස්සානි, නාරියො සමලඞ්කතා;</div>
            <div class="gathalast">සබ්බකාමා නාම නාරී, අතුලො නාම අත්‍රජො.</div>
        </div>
        <div class="paragraph" para="18">
            <span class="paranum">18</span>
            <div class="gatha"> නිමිත්තෙ චතුරො දිස්වා, හත්ථියානෙන නික්ඛමි;</div>
            <div class="gathalast">අට්ඨමාසං පධානචාරං, අචරී පුරිසුත්තමො.</div>
        </div>
        <div class="paragraph" para="19">
            <span class="paranum">19</span>
            <div class="gatha"> බ්‍රහ්මුනා 
                <pb ed="M" n="2.0368"/> යාචිතො සන්තො, සිඛී ලොකග්ගනායකො;
            </div>
            <div class="gathalast">වත්ති චක්කං මහාවීරො, මිගදායෙ නරුත්තමො.</div>
        </div>
        <div class="paragraph" para="20">
            <span class="paranum">20</span>
            <div class="gatha"> අභිභූ සම්භවො චෙව, අහෙසුං අග්ගසාවකා;</div>
            <div class="gathalast">ඛෙමඞ්කරො නාමුපට්ඨාකො, සිඛිස්සාපි මහෙසිනො.</div>
        </div>
        <div class="paragraph" para="21">
            <span class="paranum">21</span>
            <div class="gatha"> සඛිලා ච පදුමා ච, අහෙසුං අග්ගසාවිකා;</div>
            <div class="gathalast">බොධි තස්ස භගවතො, පුණ්ඩරීකොති වුච්චති.</div>
        </div>
        <div class="paragraph" para="22">
            <span class="paranum">22</span>
            <div class="gatha"> සිරිවඩ්ඪො ච නන්දො ච, අහෙසුං අග්ගුපට්ඨකා;</div>
            <div class="gathalast">චිත්තා චෙව සුගුත්තා ච, අහෙසුං අග්ගුපට්ඨිකා.</div>
        </div>
        <div class="paragraph" para="23">
            <span class="paranum">23</span>
            <div class="gatha"> උච්චත්තනෙන සො බුද්ධො, සත්තතිහත්ථමුග්ගතො;</div>
            <div class="gathalast">කඤ්චනග්ඝියසඞ්කාසො, ද්වත්තිංසවරලක්ඛණො.</div>
        </div>
        <div class="paragraph" para="24">
            <span class="paranum">24</span>
            <div class="gatha"> තස්සාපි බ්‍යාමප්පභා කායා, දිවාරත්තිං නිරන්තරං;</div>
            <div class="gathalast">දිසොදිසං නිච්ඡරන්ති, තීණියොජනසො පභා.</div>
        </div>
        <div class="paragraph" para="25">
            <span class="paranum">25</span>
            <div class="gatha"> සත්තතිවස්සසහස්සානි, ආයු තස්ස මහෙසිනො;</div>
            <div class="gathalast">තාවතා තිට්ඨමානො සො, තාරෙසි ජනතං බහුං.</div>
        </div>
        <div class="paragraph" para="26">
            <span class="paranum">26</span>
            <div class="gatha"> ධම්මමෙඝං 
                <pb ed="T" n="2.0524"/>
                <pb ed="V" n="2.0353"/> පවස්සෙත්වා, තෙමයිත්වා සදෙවකෙ;
            </div>
            <div class="gathalast">ඛෙමන්තං පාපයිත්වාන, නිබ්බුතො සො සසාවකො.</div>
        </div>
        <div class="paragraph" para="27">
            <span class="paranum">27</span>
            <div class="gatha"> අනුබ්‍යඤ්ජනසම්පන්නං, ද්වත්තිංසවරලක්ඛණං;</div>
            <div class="gathalast">සබ්බං තමන්තරහිතං, නනු රිත්තා සබ්බසඞ්ඛාරා.</div>
        </div>
        <div class="paragraph" para="28">
            <span class="paranum">28</span>
            <div class="gatha"> සිඛී මුනිවරො බුද්ධො, අස්සාරාමම්හි නිබ්බුතො;</div>
            <div class="gathalast">තත්ථෙවස්ස ථූපවරො, තීණියොජනමුග්ගතොති.</div>
        </div>
    </div>
    <div class="centre ct_vagga ending">සිඛිස්ස භගවතො වංසො වීසතිමො.</div>
</div>