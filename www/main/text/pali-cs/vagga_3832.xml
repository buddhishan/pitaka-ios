<div class="chapter ct_vagga" node-id="38320">
    <span class="chapter ct_vagga">23. නාගවග්ගො</span>
    <div class="chapter-contents">
        <div class="paragraph" para="320">
            <span class="paranum">320</span>
            <div class="gatha"> අහං 
                <pb ed="M" n="0.0059"/> නාගොව සඞ්ගාමෙ, චාපතො පතිතං සරං;
            </div>
            <div class="gathalast">අතිවාක්‍යං තිතික්ඛිස්සං, දුස්සීලො හි බහුජ්ජනො.</div>
        </div>
        <div class="paragraph" para="321">
            <span class="paranum">321</span>
            <div class="gatha"> දන්තං 
                <pb ed="V" n="0.0054"/> නයන්ති සමිතිං, දන්තං රාජාභිරූහති;
            </div>
            <div class="gathalast">දන්තො සෙට්ඨො මනුස්සෙසු, යොතිවාක්‍යං තිතික්ඛති.</div>
        </div>
        <div class="paragraph" para="322">
            <span class="paranum">322</span>
            <div class="gatha"> වරමස්සතරා දන්තා, ආජානීයා ච 
                <span class="note">(ආජානීයාව (ස්‍යා.))</span> සින්ධවා;
            </div>
            <div class="gathalast">කුඤ්ජරා ච 
                <span class="note">(කුඤ්ජරාව (ස්‍යා.))</span> මහානාගා, අත්තදන්තො තතො වරං.
            </div>
        </div>
        <div class="paragraph" para="323">
            <span class="paranum">323</span>
            <div class="gatha"> න 
                <pb ed="T" n="0.0058"/> හි එතෙහි යානෙහි, ගච්ඡෙය්‍ය අගතං දිසං;
            </div>
            <div class="gathalast">යථාත්තනා සුදන්තෙන, දන්තො දන්තෙන ගච්ඡති.</div>
        </div>
        <div class="paragraph" para="324">
            <span class="paranum">324</span>
            <div class="gatha"> ධනපාලො 
                <span class="note">(ධනපාලකො (සී. ස්‍යා. කං. පී.))</span> නාම කුඤ්ජරො, කටුකභෙදනො 
                <span class="note">(කටුකප්පභෙදනො (සී. ස්‍යා. පී.))</span> දුන්නිවාරයො;
            </div>
            <div class="gathalast">බද්ධො කබළං න භුඤ්ජති, සුමරති 
                <span class="note">(සුසරති (ක.))</span> නාගවනස්ස කුඤ්ජරො.
            </div>
        </div>
        <div class="paragraph" para="325">
            <span class="paranum">325</span>
            <div class="gatha"> මිද්ධී 
                <pb ed="P" n="0.0047"/> යදා හොති මහග්ඝසො ච, නිද්දායිතා සම්පරිවත්තසායී;
            </div>
            <div class="gathalast">මහාවරාහොව නිවාපපුට්ඨො, පුනප්පුනං ගබ්භමුපෙති මන්දො.</div>
        </div>
        <div class="paragraph" para="326">
            <span class="paranum">326</span>
            <div class="gatha"> ඉදං 
                <pb ed="M" n="0.0060"/> පුරෙ චිත්තමචාරි චාරිකං, යෙනිච්ඡකං යත්ථකාමං යථාසුඛං;
            </div>
            <div class="gathalast">තදජ්ජහං නිග්ගහෙස්සාමි යොනිසො, හත්ථිප්පභින්නං විය අඞ්කුසග්ගහො.</div>
        </div>
        <div class="paragraph" para="327">
            <span class="paranum">327</span>
            <div class="gatha"> අප්පමාදරතා හොථ, සචිත්තමනුරක්ඛථ;</div>
            <div class="gathalast">දුග්ගා උද්ධරථත්තානං, පඞ්කෙ සන්නොව 
                <span class="note">(සත්තොව (සී. පී.))</span> කුඤ්ජරො.
            </div>
        </div>
        <div class="paragraph" para="328">
            <span class="paranum">328</span>
            <div class="gatha"> සචෙ ලභෙථ නිපකං සහායං, සද්ධිං චරං සාධුවිහාරිධීරං;</div>
            <div class="gathalast">අභිභුය්‍ය සබ්බානි පරිස්සයානි, චරෙය්‍ය තෙනත්තමනො සතීමා.</div>
        </div>
        <div class="paragraph" para="329">
            <span class="paranum">329</span>
            <div class="gatha"> නො 
                <pb ed="T" n="0.0059"/> චෙ ලභෙථ නිපකං සහායං, සද්ධිං චරං සාධුවිහාරිධීරං;
            </div>
            <div class="gathalast">රාජාව රට්ඨං විජිතං පහාය, එකො චරෙ මාතඞ්ගරඤ්ඤෙව නාගො.</div>
        </div>
        <div class="paragraph" para="330">
            <span class="paranum">330</span>
            <div class="gatha"> එකස්ස චරිතං සෙය්‍යො, නත්ථි බාලෙ සහායතා;</div>
            <div class="gathalast">එකො චරෙ න ච පාපානි කයිරා, අප්පොස්සුක්කො මාතඞ්ගරඤ්ඤෙව නාගො.</div>
        </div>
        <div class="paragraph" para="331">
            <span class="paranum">331</span>
            <div class="gatha"> අත්ථම්හි 
                <pb ed="V" n="0.0055"/> ජාතම්හි සුඛා සහායා, තුට්ඨී සුඛා යා ඉතරීතරෙන;
            </div>
            <div class="gathalast">පුඤ්ඤං සුඛං ජීවිතසඞ්ඛයම්හි, සබ්බස්ස දුක්ඛස්ස සුඛං පහානං.</div>
        </div>
        <div class="paragraph" para="332">
            <span class="paranum">332</span>
            <div class="gatha"> සුඛා 
                <pb ed="M" n="0.0061"/>
                <pb ed="P" n="0.0048"/> මත්තෙය්‍යතා ලොකෙ, අථො පෙත්තෙය්‍යතා සුඛා;
            </div>
            <div class="gathalast">සුඛා සාමඤ්ඤතා ලොකෙ, අථො බ්‍රහ්මඤ්ඤතා සුඛා.</div>
        </div>
        <div class="paragraph" para="333">
            <span class="paranum">333</span>
            <div class="gatha"> සුඛං යාව ජරා සීලං, සුඛා සද්ධා පතිට්ඨිතා;</div>
            <div class="gathalast">සුඛො පඤ්ඤාය පටිලාභො, පාපානං අකරණං සුඛං.</div>
        </div>
    </div>
    <div class="centre ct_vagga ending">නාගවග්ගො තෙවීසතිමො නිට්ඨිතො.</div>
</div>