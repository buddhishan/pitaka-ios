<div class="chapter ct_vagga" node-id="37160">
    <span class="chapter ct_vagga">7. තිරොකුට්ටසුත්තං</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="gatha"> තිරොකුට්ටෙසු 
                <pb ed="V" n="0.0008"/> තිට්ඨන්ති, සන්ධිසිඞ්ඝාටකෙසු ච;
            </div>
            <div class="gathalast">ද්වාරබාහාසු තිට්ඨන්ති, ආගන්ත්වාන සකං ඝරං.</div>
        </div>
        <div class="paragraph" para="2">
            <span class="paranum">2</span>
            <div class="gatha"> පහූතෙ අන්නපානම්හි, ඛජ්ජභොජ්ජෙ උපට්ඨිතෙ;</div>
            <div class="gathalast">න 
                <pb ed="T" n="0.0010"/> තෙසං කොචි සරති, සත්තානං කම්මපච්චයා.
            </div>
        </div>
        <div class="paragraph" para="3">
            <span class="paranum">3</span>
            <div class="gatha"> එවං දදන්ති ඤාතීනං, යෙ හොන්ති අනුකම්පකා;</div>
            <div class="gatha">සුචිං පණීතං කාලෙන, කප්පියං පානභොජනං;</div>
            <div class="gathalast">ඉදං වො ඤාතීනං හොතු, සුඛිතා හොන්තු ඤාතයො.</div>
        </div>
        <div class="paragraph" para="4">
            <span class="paranum">4</span>
            <div class="gatha"> තෙ ච තත්ථ සමාගන්ත්වා, ඤාතිපෙතා සමාගතා;</div>
            <div class="gathalast">පහූතෙ අන්නපානම්හි, සක්කච්චං අනුමොදරෙ.</div>
        </div>
        <div class="paragraph" para="5">
            <span class="paranum">5</span>
            <div class="gatha"> චිරං ජීවන්තු නො ඤාතී, යෙසං හෙතු ලභාමසෙ;</div>
            <div class="gathalast">අම්හාකඤ්ච කතා පූජා, දායකා ච අනිප්ඵලා.</div>
        </div>
        <div class="paragraph" para="6">
            <span class="paranum">6</span>
            <div class="gatha"> න හි තත්ථ කසි 
                <span class="note">(කසී (සී.))</span> අත්ථි, ගොරක්ඛෙත්ථ න විජ්ජති;
            </div>
            <div class="gatha">වණිජ්ජා තාදිසී නත්ථි, හිරඤ්ඤෙන කයොකයං 
                <span class="note">(කයාක්කයං (සී.), කයා කයං (ස්‍යා.))</span>;
            </div>
            <div class="gathalast">ඉතො දින්නෙන යාපෙන්ති, පෙතා කාලඞ්කතා 
                <span class="note">(කාලකතා (සී. ස්‍යා. කං.))</span> තහිං.
            </div>
        </div>
        <div class="paragraph" para="7">
            <span class="paranum">7</span>
            <div class="gatha"> උන්නමෙ උදකං වුට්ඨං, යථා නින්නං පවත්තති;</div>
            <div class="gathalast">එවමෙව ඉතො දින්නං, පෙතානං උපකප්පති.</div>
        </div>
        <div class="paragraph" para="8">
            <span class="paranum">8</span>
            <div class="gatha"> යථා වාරිවහා පූරා, පරිපූරෙන්ති සාගරං;</div>
            <div class="gathalast">එවමෙව ඉතො දින්නං, පෙතානං උපකප්පති.</div>
        </div>
        <div class="paragraph" para="9">
            <span class="paranum">9</span>
            <div class="gatha"> අදාසි 
                <pb ed="M" n="0.0009"/>
                <pb ed="V" n="0.0009"/> මෙ අකාසි මෙ, ඤාතිමිත්තා 
                <span class="note">(ඤාති මිත්තො (?))</span> සඛා ච මෙ;
            </div>
            <div class="gathalast">පෙතානං දක්ඛිණං දජ්ජා, පුබ්බෙ කතමනුස්සරං.</div>
        </div>
        <div class="paragraph" para="10">
            <span class="paranum">10</span>
            <div class="gatha"> න හි රුණ්ණං වා සොකො වා, යා චඤ්ඤා පරිදෙවනා;</div>
            <div class="gathalast">න තං පෙතානමත්ථාය, එවං තිට්ඨන්ති ඤාතයො.</div>
        </div>
        <div class="paragraph" para="11">
            <span class="paranum">11</span>
            <div class="gatha"> අයඤ්ච ඛො දක්ඛිණා දින්නා, සඞ්ඝම්හි සුප්පතිට්ඨිතා;</div>
            <div class="gathalast">දීඝරත්තං 
                <pb ed="T" n="0.0011"/> හිතායස්ස, ඨානසො උපකප්පති.
            </div>
        </div>
        <div class="paragraph" para="12">
            <span class="paranum">12</span>
            <div class="gatha"> සො ඤාතිධම්මො ච අයං නිදස්සිතො, පෙතාන පූජා ච කතා උළාරා;</div>
            <div class="gathalast">බලඤ්ච භික්ඛූනමනුප්පදින්නං 
                <span class="note">(... මනුප්පදින්නවා (ක.))</span>, තුම්හෙහි පුඤ්ඤං පසුතං අනප්පකන්ති.
            </div>
        </div>
    </div>
    <div class="centre ct_vagga ending">තිරොකුට්ටසුත්තං නිට්ඨිතං.</div>
</div>